Aetna mihi ruptique cavis fornacibus ignes	
et quae tam fortes volvant incendia causae,	
quid fremat imperium, quid raucos torqueat aestus,	
carmen erit. Dexter venias mihi carminis auctor	
seu te Cynthos habet seu Delo est gratior Hyla	
seu tibi Dodone potior, tecumque faventes	
in nova Pierio properent a fonte sorores	
vota: per insolitum Phoebo duce tutius itur.	
Aurea securi quis nescit saecula regis?	
Cum domitis nemo Cererem iactaret in arvis	
venturisque malas prohiberet fructibus herbas,	
annua sed saturae complerent horrea messes,	
ipse suo flueret Bacchus pede mellaque lentis	
penderent foliis et pinguis Pallas olivae,	
secretos amnis ageret cum gratia ruris?	
Non cessit cuiquam melius sua tempora nosse.	
Ultima quis tacuit iuvenum certamina Colchos?	
Quis non Argolico deflevit Pergamon igni	
impositam et tristi natorum funere matrem	
aversumque diem sparsumve in semina dentem?	
Quis non periurae doluit mendacia puppis	
desertam vacuo Minoida litore questus?	
Quidquid et antiquom iactata est fabula carmen.	
Fortius ignotas molimur pectore curas:	
qui tanto motus operi quae causa perenni	
explicet in densum flammas et trudat ab imo	
ingenti sonitu moles et proxima quaeque	
ignibus irriguis urat mens carminis haec est.	
Principio ne quem capiat fallacia vatum	
sedes esse dei tumidisque e faucibus ignem	
Volcani ruere et clausis resonare cavernis	
festinantis opus: non est tam sordida divis	
cura neque extremas ius est dimittere in artes	
sidera; subducto regnant sublimia caelo	
illa neque artificum curant tractare laborem.	
Discrepat a prima facies haec altera vatum:	
illis Cyclopas memorant fornacibus usos,	
cum super incudem numerosa in verbera fortes	
horrendum magno quaterent sub pondere fulmen	
armarentque Iovem: turpe et sine pignore carmen.	
Proxima vivaces Aetnaei verticis ignes	
impia sollicitat Phlegraeis fabula castris.	
Temptavere (nefas) olim detrudere mundo	
sidera captivique Iovis transferre gigantes	
imperium et victo leges imponere caelo.	
(Hos natura sua est alvo tenus, ima per orbes	
squameus intortos sinuat vestigia serpens).	
Construitur magnis ad proelia montibus agger:	
Pelion Ossa creat, summus premit Ossan Olympus.	
Iam coacervatas nituntur scandere moles,	
impius et miles metuentia comminus astra	
provocat, infestus cunctos ad proelia divos	
provocat admotisque tertia sidera signis	
Iuppiter e caelo metuit dextramque corusca	
armatus flamma removet caligine mundum.	
Incursant vasto primum clamore gigantes:	
hic magno tonat ore pater geminantque faventes	
undique discordes comitum simul agmine venti.	
Densa per attonitas rumpuntur flumina nubes	
atque in bellandum quae cuique potentia divom	
in commune venit. Iam patri dextera Pallas	
et Mars laevos erat, iam cetera turba deorum,	
stant utrimque deus: validos tum Iuppiter ignis	
increpat et iacto proturbat fulmine montes.	
Illinc devictae verterunt terga ruinae	
infertae divis acies atque impius hostis	
praeceps cum castris agitur materque iacentes	
impellens victos. Tum pax est reddita mundo,	
tum liber cessata venit per sidera, caelum	
defensique decus mundi nunc redditur astris.	
Gurgite Trinacrio morientem iuppiter Aetna	
obruit Enceladon, vasto qui pondere montis	
aestuat et petulans exspirat faucibus ignem.	
Haec est mendosae volgata licentia famae.	
Vatibus ingenium est: hinc audit nobile carmen.	
Plurima pars scaenae rerum est fallacia: vates	
sub terris nigros viderunt carmine manes	
atque inter cineres Ditis pallentia regna,	
mentiti vates Stygias undasque canesque.	
Hi Tityon poena stravere in iugera foedum;	
sollicitant illi te circum, Tantale, poena	
sollicitanque siti; Minos, tuaque, Aeace, in umbris	
iura canunt idemque rotant Ixionis orbem,	
quicquid et interius, falsi sibi conscia terra est.	
Nec tu, terra, satis: speculantur numina divom	
nec metuont oculos alieno admittere caelo.	
Norunt bella deum, norunt abscondita nobis	
coniugia et falsa quotiens sub imagine peccent,	
taurus in Europen, in Ledam candidus ales	
Iuppiter, ut Danaae pretiosus fluxerit imber.	
Debita carminibus libertas ista, sed omnis	
in vero mihi cura: canam, quo fervida motu	
aestuet Aetna novosque rapax sibi congerat ignis.	
Quacumque immensus se terrae porrigit orbis	
extremique maris curvis incingitur undis,	
non totum e solido densum; namque omnis hiatu	
secta est intus humus penitusque cavata latebris	
exiles suspensa vias agit; utque animanti	
per tota errantes percurrunt corpora venae,	
ad vitam sanguis omnis qua commeat, isdem	
terra voraginibus conceptas derigit auras.	
Scilicet aut olim diviso corpore mundi	
in maria ac terras et sidera, sors data caelo	
prima, secuta maris deseditque infima tellus,	
sed tortis rimosa cavis et, qualis acervos	
exsilit imparibus iactis ex tempore saxis,	
ut crebro introrsus spatio vacefacta charybdis	
pendeat in sese, simili quoque terra figura	
in tenuis laxata vias non omnis in artum	
nec stipata coit - sive illi causa vetusta est	
nec nata est facies, sed liber spiritus intrat	
et fugiens molitur iter, seu nympha perenni	
edit humum limo furtimque obstantia mollit	
aut etiam inclusi solidum vicere vapores	
atque igni quaesita via est sive omnia certis	
pugnavere locis non est hic causa docenda,	
dum stet opus causae. Quis enim non credit inanis	
esse sinus penitus, tantos emergere fontes	
cum videt ac totiens uno se mergere hiatu?	
Non ille ex tenui quocumque agat, apta necesse est	
confluvia errantes arcessant undique venas	
et trahat ex pleno quo fortem contrahat amnem.	
Flumina quin etiam latis currentia rivis	
occasus habuere suos: aut illa vorago	
derepta in praeceps fatali condidit ore,	
aut occulta fluont tectis adoperta cavernis	
atque inopinatos referunt procul edita cursus.	
Quod nisi diversos emittat terra canales	
hospitium fluviis, haut semita, nulla profecto	
fontibus et rivis constet via pigraque tellus	
conferta in solidum segni sub pondere cesset.	
Quod si praecipiti conduntur flumina terra,	
condita si redeunt, si qua et iam incondita surgunt,	
haud mirum, clausis etiam si libera ventis	
spiramenta latent. Certis tibi pignera rebus	
atque oculis haesura tuis dabit ordine tellus.	
Immensos plerumque sinus et iugera pessum	
intercepta licet densaque abscondita nocte	
prospectare procul, chaos ac sine fine ruinas.	
Cernis et in silvis spatiosa cubilia retro	
antraque demersas penitus fodisse latebras:	
incomperta via est, aer tantum effugit ultra.	
Argumenta dabunt ignoti vera profundi,	
tu modo subtiles animo duce percipe curas	
occultamque fidem manifestis abstrahe rebus.	
Nam quo liberior quoque est animosior ignis	
semper in inclusis, nec ventis segnior ira est	
sub terra penitusque movent hoc plura: necesse est	
vincla magis solvant, magis hoc obstantia pellant.	
Nec tamen in rigidos exit contenta canales	
vis animae flammaeve: ruit qua proxima cedunt	
obliquomque secat qua visa tenerrima causa est.	
Hin terrae tremor, hinc motus, ubi densus hiantes	
spiritus exagitat venas cessantiaque urget.	
Quod si spissa foret, solido si staret in omni,	
nulla daret miranda sui spectacula tellus	
pigraque et in pondus conferta immobilis esset.	
Sed summis si forte putas concrescere causis	
tantum opus et subitis alimentum viribus ora,	
quae patula in promptu cernis, vastosque recessus,	
falleris et nondum certo tibi lumine res est.	
Namque illis quaecumque vagantur hiatibus, omnes	
et sese introitu solvont adituque patenti	
conceptae languent vires animosque remittunt.	
Quippe ubi quod teneat ventos acuatque morantis	
in vacuo defit, cessant tantumque profundi	
explicat errantis et in ipso limine tardant:	
angustis opus est turbanti faucibus, illic	
fervet opus densaque premit premiturque ruina	
nunc Euri Boreaeque Notus, nunc huius uterque.	
Hinc venti rabies, hinc saevo quassat hiatu	
fundamenta soli, trepidant urbesque caducae	
inde, neque est aliud, si fas est credere mundo	
venturam antiqui faciem, veracius omen.	
Haec imo cum sit species naturaque terrae,	
introrsus cessante solo trahit undique venas	
Aetna sui: manifesta fides et proxima vero est.	
Non illi duce me occultas scrutabere causas,	
occurrent oculis ipsae cogentque fateri.	
Plurima namque patent illi miracula monti.	
Hinc vasti terrent aditus merguntque profundo,	
porrigit hinc artos penitusque exaestuat ultra.	
Hinc scissae rupes obstant discordiaque ingens	
inter opus, nectunt aliae mediumque coercent,	
pars igni domitae, pars ignes ferre coactae,	
ut maior species Aetnae succurrat inanis.	
Haec illi sedes tantarumque area rerum est,	
haec operis visenda sacri faciesque domusque.	
Nunc opus artificem incendi causamque reposcit.	
Non illam parvo aut tenui discrimine signes,	
mille sub exiguom venient tibi pignora tempus:	
res oculos ducent, res ipsae credere cogent.	
... 	
Quin etiam: prohibent flammae custodiaque ignis	
illi operi est arcens aditus divinaque rerum	
cura sine arbitrio est: eadem procul omnia cernes.	
Nec tamen est dubium, penitus quis torreat Aetnam	
aut quis mirandus tantae faber imperet arti.	
Pellitur exustae glomeratim nimbus harenae,	
flagrantes properant moles, volvontur ab imo	
fundamenta fragor tota nunc rumpitur Aetna,	
nunc fusca pallent incendia mixta ruina.	
Ipse procul tantos miratur Iuppiter ignes,	
neve sepulta novi surgant in bella Gigantes	
neu Ditem regni pudeat neu Tartara caelo	
vertat: in occulto tantum premit omniaque extra	
congeries operit saxorum et putris harenae.	
Quae nec sponte sua veniunt nec corporis ulli	
sustentata cadunt robustis viribus: omnes	
exagitant venti turbas ac vertice saevo	
in densum collecta rotant volvontque profundo.	
Haec causae spectanda ferunt incendia montis;	
spiritus inflatis nomen, languentibus aer.	
Nam prope, nequaquam par est violentia flammae;	
ingenium velox illi motusque perennis,	
verum opus auxilium est ut pellat corpora: nullus	
impetus est ipsi: qua spiritus imperat, audet:	
hic princeps magnoque sub hoc duce militata ignis.	
Nunc quoniam in promptu est operis natura solique,	
unde ipsi venti, quae res incendia pascit,	
cur subito cohibent vires, quae causa silenti,	
subsequar: immensus labor est, sed fertilis idem:	
digna laboratis respondent praemia curis.	
Non oculis solum pecudum miranda tueri	
more nec effusos in humum grave pascere corpus,	
nosse fidem rerum dubiasque exquirere causas,	
ingenium sacrare caputque attollere caelo,	
scire quot et quae sint magno fatalia mundo	
principia (occasus metuont, ad saecula pergunt,	
et firma aeterno religata est machina vinclo),	
solis scire modum et quanto minor orbita lunae est	
(haec brevior cursu bis senos pervolat orbes,	
annuos ille movet), quae certo sidera currant	
ordine quaeve suos servent incondita motus,	
scire vices etiam signorum tradita iura	
(sex cum nocte rapi, totidem cum luce referri),	
nubila cur Panope caelo denuntiet imbres,	
quo rubeat Phoebe, quo frater palleat igni,	
tempora cur varient anni (ver, prima iuventa	
cur aestate perit, cur aestas ipsa senescit	
autumnoque obrepit hiemps et in orbe recurrit?);	
axem scire Helices et tristem nosse cometem,	
Lucifer unde micet quave Hesperus, unde Bootes,	
Saturni quae stella tenax, quae Martia pugnax,	
quo rapiant nautae, quo sidere lintea pandant;	
scire vias maris et caeli praediscere cursus,	
quo vocet Orion, quo Sirius excubet index,	
et quaecumque iacent tanto miracula mundo	
non congesta pati nec acervo condita rerum,	
sed manifesta notis certa disponere sede	
singula divina est animi ac iucunda voluptas.	
Sed prior haec homini cura est, cognoscere terram	
quaeque in ea miranda tulit natura notare:	
haec nobis magis affinis caelestibus astris.	
Nam quae mortali cuiquam est amentia maior,	
in Iovis errantem regno perquirere divos,	
tantum opus ante pedes transire ac perdere segnem?	
Torquemur miseri in parvis terimurque labore.	
Scrutamur rimas et vertimus omne profundum,	
quaeritur argenti semen, nunc aurea vena,	
torquentur flamma terrae ferroque domantur,	
dum sese pretio redimant, verumque professae	
tum demum vilesque iacent inopesque relictae.	
Noctes atque dies festinant arva coloni,	
callent rure manus, glebarum expandimus usum:	
fertilis haec segetique feracior, altera viti,	
haec plantis humus, haec herbis dignissima tellus,	
haec duro melior pecori silvisque fidelis,	
aridiora tenent oleae, sucosior ulmis	
grata leves cruciant animos et corpora curae,	
horreaque ut saturent tumeant et dolia musto	
plenaque desecto surgant faenilia campo:	
sic avidis semper quaevis est carior ipsis.	
Implendus sibi quisque bonis est artibus: illae	
sunt animi fruges, haec rerum est optima merces:	
scire quid occulto terrae natura coercet,	
nullum fallere opus, non mutum cernere sacros	
Aetnaei montis fremitus animosque furentis,	
non subito pallere sono, non credere subter	
caelestis migrasse minas aut Tartara rumpi,	
nosse quid intendat ventos, quid nutriat ignes,	
unde repente quies et iuncto foedere pax sit.	
Concrescant animae penitus, seu forte cavernae	
introitusque ipsi sorbent, seu terra minutis	
rara foraminibus tenuis in se abstrahit auras	
(plenius hoc etiam, rigido quia vertice surgens	
illinc infestis atque hinc obnoxia ventis	
undique diversas admittere cogitur auras,	
et coniuratis addit concordia vires),	
sive introrsus agunt nubes et nubilus Auster	
si forte inflexere caput tergoque feruntur,	
praecipiti deiecta sono premit una fugatque	
torrentis auras pulsataque corpora denset.	
Nam veluti sonat ora diu Tritone canoro	
(pellit opus collectus aquae vinctusque movere	
spiritus et longas emugit bucina voces)	
carmineque irriguo magnis cortina theatris	
imparibus numerosa modis canit arte regentis,	
quae tenuem impellens animam subremigat unda:	
haud aliter summota furens torrentibus aura	
pugnat in angusto et magnum commurmurat Aetna.	
Credendum est etiam ventorum exsistere causas	
sub terra similis harum quas cernimus extra,	
ut, cum densa premunt inter se corpora, turba	
elisa in vacuom fugiant et proxima secum	
nomina tota trahant tutaque in sede resistant.	
Quod si forte mihi quaedam discordia tecum est,	
principiis aliis credas consurgere ventos:	
non dubium rupis aliquas penitusque cavernas	
provehere ingenti sonitu casuque propinquas	
diffugere impellique animas, hinc crescere ventos;	
aut umore etiam nebulas effundere largo,	
ut campis agrisque solent, quos alluit amnis:	
vallibus exoriens caligat nubilus aer,	
flumina parva ferunt auras, vis proxima vento est,	
eminus adspirat fortis et verberat umor.	
Atque haec in vacuo si tanta potentia rerum est,	
hoc plura efficiant infra clusaeque necesse est.	
His agitur causis extra penitusque: coactus	
exagitant ventos, pugnant in faucibus, arte	
pugnantis suffocat iter. Velut unda profundo	
terque quaterque exhausta gravis ubi perbibit Euros,	
ingeminant fluctus et primos ultimus urget:	
haud secus adstrictus certamine tangitur ictu	
spiritus involvensque suo sibi pondera vires	
densa per ardentes exercet corpora vires	
et quacumque iter est, properat transitque morantem,	
donec confluvio veluti siphonibus actus	
exilit atque furens tota vomit igneus Aetna.	
Quod si forte putas isdem decurrere ventos	
faucibus atque isdem pulsos remeare, notandas	
res oculis locus ipse dabit cogetque negare.	
Quamvis caeruleo siccus Iove fulgeat aether	
purpureoque rubens surgat iubar aureus ostro,	
illinc obscura semper caligine nubes	
pigraque defuso circumstupet umida voltu	
prospectans sublimis opus vastosque receptus.	
Non illam videt Aetna nec ullo intercipit aestu:	
obsequitur quacumque iubet levis aura, reditque.	
Placantis etiam caelestia numina ture	
summo cerne iugo vel qua liberrimus Aetnae	
introspectus hiat, tantarum semina rerum,	
si nihil irritet flammas stupeatque profundum.	
Huic igitur credis, torrens ut spiritus ille,	
qui rupis terramque notat, qui fulminant ignis,	
cum rexit vires et praeceps flexit habenas,	
praesertim ipsa suo declinia pondere numquam	
corpora deripiat validoque absorbeat aestu?	
Quod si fallor, adest species tantusque ruentis	
impetus attentos oculorum transfugit ictus.	
Nec levitas tantos igitur ferit aura movetque.	
Sparsa liquore manus sacros ubi ventilat ignis,	
verberat ora tamen, pulsatque corpora nostris	
incursant: adeo in tenui vim causa repellit.	
Non cinerem stipulamve levem, non arida sorbet	
gramina, non tenuis plantis humus excita praeda est,	
surgit odoratis sublimis fumus ab aris:	
tanta quies illi est et pax innoxia rapti.	
Sive peregrinis igitur propriisve potentes	
coniurant animae causis, ille impetus ignes	
et montis partes atra subvectat harena	
vastaque concursu trepidantia saxa fragoris	
ardentisque simul flammas ac fulmina rumpunt:	
haud aliter quam, cum prono iacuere sub Austro	
aut Aquilone fremunt silvae, dant bracchia nodo	
implicitae et serpunt iunctis incendia ramis.	
Nec te decipiant stolidi mendacia volgi,	
exhaustos cessare sinus, dare tempora, rursus	
ut rapiant vires repetantque in proelia victi.	
Pelle nefas animo mendacemque exue famam:	
non est divinis tam sordida rebus egestas	
nec parvas mendicat opes nec corrogat auras.	
Praesto sunt operae ventorum examina semper:	
causa latet, quae rumpat iter cogatque morari.	
Saepe premit fauces magnis exstructa ruinis	
congeries clauditque vias luctamine ab imo	
et, spisso veluti tecto, sub pondere pressat	
haud similis teneros cursu: tum frigida monti	
desidia est tutoque licet discedere montes.	
Post, ubi concrevere mora, velocius urgent,	
pellunt oppositi moles ac vincula rumpunt;	
quicquid in obliquom est, frangunt iter, acrior ictu	
impetus exoritur; magnis operata rapinis	
flamma micat latosque ruens exundat in agros:	
sic cessata diu referunt spectacula venti.	
Nunc superant quaecumque regant incendia silvae,	
quae flammas alimenta vocent, quid nutriat Aetnam.	
Incendi poterunt illis vernacula causis	
materia appositumque igni genus utile terrae.	
Uritur assidue calidus nunc sulpuris umor,	
nunc spissus crebro praebetur alumine sucus;	
pingue bitumen adest et quicquid comminus acris	
irritat flammas, illius corporis Aetna est.	
Atque hanc materiem penitus discurrere, fontes	
infectae eripiantur aquae radice sub ipsa;	
pars oculis manifesta iacet, quae robore dura est	
ac lapis: in pingui fervent incendia suco.	
Quin etiam varie quaedam sine nomine saxa	
toto monte liquent: illis custodia flammae	
vera tenaxque data est, sed maxima causa molaris	
illius incendi lapis est, sibi vindicat Aetnam.	
Quem si forte manu teneas ac robore cernas,	
nec fervere putes ignem nec spargere posse;	
sed simul ac ferro quaeras, respondet et ictu	
scintillat dolor. Hunc multis circum inice flammis	
et patere extorquere animos atque exue robur:	
fundetur ferro citius, nam mobilis illi	
et metuens natura mali est, ubi coritur ignis.	
Sed simul atque hausit flammas, non tutior haustis	
ulla domus servans aciem duransque tenaci	
saepta fide: tanta est illi patientia victo;	
vix umquam redit in vires atque evomit ignem.	
Totus enim denso stipatur robore, tarde	
per tenuis admissa vias incendia nutrit	
cunctanterque eadem et pigre concepta remittit.	
Nec tandem hoc uno, quod montis plurima pars est,	
vincit et incendi causam tenet ille (profecto	
miranda est lapidum vivax animosaque virtus):	
cetera materies, quaecumque est fertilis igni,	
ut semel accensa est, moritur nec restat in illa	
quod repetas, tantum cinis et sine semine terra est:	
hic semel atque iterum patiens ac mille perhaustis	
ignibus instaurat vires nec desinit ante	
quam levis excocto defectus robore pumex	
in cinerem putrisque iacet dilapsus harenas.	
Cerne locis etiam, similis assiste cavernas:	
illic materiae pascentis copia maior,	
sed genus hoc lapidis (certissima signa coloris)	
quod nullas adiunxit opes, et languit ignis.	
Dicitur insidiis flagrasse Aenaria quondam	
nunc exstincta super, testisque Neapolin inter	
et Cumas locus est, multis iam frigidus annis	
quamvis aeterno pingue scatet ubere sulpur:	
in mercem legitur, tanto est fecundius Aetna	
insula, cui nomen facies dedit ipsa rotunda,	
sulpure non solum nec obesa bitumine terra est,	
et lapis adiutat generandis ignibus aptus,	
sed raro fumat, quin vix si accenditur ardet,	
in breve mortalis flammas quod copia nutrit.	
Insula durat a Volcani nomine sacra,	
pars tamen incendi maior refrixit et alto	
iactatas recipit classes portuque tuetur;	
quae restat minor, et dives satis ubere terra est,	
sed non Aetnaei vires quae conferat igni.	
Atque haec ipsa tamen iam quondam exstincta fuisset,	
ni furtim adgereret Siculi vicinia montis	
materiem silvamque suam pressove canali	
huc illuc ageret ventos et pasceret ignes.	
Sed melius res ipsa notis spectataque veris	
occurrit signis nec temptat fallere testem.	
Nam circa latera atque imis radicibus Aetnae	
candentes efflant lapides disiectaque saxa	
intereunt venis, manifesto ut credere possis,	
pabula et ardendi causam lapidem esse molarem,	
cuius defectus ieiunos colligit ignes.	
Ille ubi collegit flammas iacit et simul ictu	
materiam accendit cogitque liquescere secum.	
Haud equidem mirum, facie quae cernimus extra,	
si lenitur opus, restat: magis uritur illic	
sollicitatque magis vicina incendia saxum	
certaque venturae praemittit pignora flammae.	
Nam simul atque movet viris turbamque minatur,	
diffugit extemploque solum trahit: ictaque ramis	
et grave sub terra murmur demonstrat et ignis.	
Tum pavidum fugere et sacris concedere rebus	
par rere: e tuto speculaberis omnia collis.	
Nam subito effervent onerosa incendia raptis,	
accensae subeunt moles truncaeque ruinae	
provolvont atque atra sonant examina harenae.	
Illinc incertae facies hominumque figurae:	
pars lapidum domita, stanti pars robora pugnae	
nec recipit flammas; hinc defessus anhelat	
atque aperit se hosti, decrescit spiritus illic -	
haud aliter quam cum leto devicta tropaeo	
prona iacet campis acies et castra sub ipsa.	
Tum si quis lapidum summo pertabuit igni,	
asperior sopito et quaedam sordida faex est,	
qualem purgato cernes desidere ferro.	
Verum ubi paulatim exsiluit sublata caducis	
congeries saxis, angusto vertice surgens,	
sic veluti in fornace lapis torretur et omnis	
exustus penitus venis subit altius umor,	
amissis opibus levis et sine pondere pumex	
excutitur, liquor ille magis fervere magisque	
fluminis in speciem mitis procedere tandem	
incipit ac primis demittit collibus undas.	
Illae paulatim bis sena in milia pergunt,	
quippe nihil revocat, curvis nihil ignibus obstat,	
nulla tenet (frustra) moles, simul omnia pugnant:	
nunc silvas rupesque notant haec tela, solumque	
ipsum adiutat opus facilesque sibi induit amnis.	
Quod si forte cavis cunctatus vallibus haesit	
(utpote inaequalis volvens perpascitur agros),	
ingeminant fluctus et stantibus increpat undis;	
sicut cum rapidum turbo mare cernulus aestu	
ac primum tenuis imas agit, ulteriores	
progrediens late diffunditur et succernens.	
Flumina consistunt ripis ac frigore durant	
paulatimque ignes coeunt ac flammea massis	
exuitur facies: tum prima ut quaeque rigescit	
effumat moles atque ipso pondere tracta	
volvitur ingenti strepitu praecepsque sonanti	
cum solido inflicta est, pulsatos dissipat ignes	
et qua disclusa est, candenti robore fulget.	
Emicat examen plagis, ardentia saxa	
(scintillas procul ecce vides, procul esse ruentis)	
incolumi fervore cadunt, fert impetus ignes,	
Symaethi quondam ut ripas traiecerit amnis;	
vix iunctis quisquam fixo dimoverit illas,	
vicenos persaepe dies iacet obruta moles.	
Sed frustra certis disponere singula causis	
temptamus, si firma manet tibi fabula mendax,	
materiam ut credas aliam fluere igne, favillae	
flumina proprietate simul concrescere, sive	
commixtum lento flagrare bitumine sulpur:	
nam posse exusto cretam quoque robore fundi	
et figulos huic esse fidem, dein frigoris usu	
duritiem revocare suam et constringere venas.	
Sed signum commune leve est atque irrita causa	
quae trepidat: certo verum tibi pignore constat.	
Nam velut arguti natura est aeris et igni	
cum domitum est, constans eademque et robore salvo	
ultraque ut possis aeris cognoscere portam.	
haud aliter lapis ille tenet, seu forte madentes	
effluit in flammas sive est securus ab illis,	
conservatque notas nec voltum perdidit ignis.	
Quin etiam alternans multis color ipse fefellit	
aut odor aut levitas: putris magis ille magisque,	
una operis facies eadem perque omnia terra est.	
Nec tamen infitior lapides ardescere certos,	
interius furere accensos: haec propria virtus.	
Quin ipsis quaedam Siculi cognomina saxis	
imposuere firdicas et iam ipso nomine signant	
fusilis esse notae: numquam tamen illa liquescunt,	
quamvis materies foveat sucosior intus,	
ni penitus venae fuerint commissa molari.	
Quod si quis lapidis miratur fusile robur,	
cogitet obscuri verissima dicta libelli,	
Heraclite tui: nihil insuperabile gigni	
omnia quae rerum natura semina iacta.	
Sed nimium hoc mirum. Densissima corpora saepe	
et solido vicina tamen compescimus igni.	
Non animos aeris flammis succumbere cernis?	
Lentitiem plumbi non exuit ipsaque ferri	
materies praedura tamen subvertitur igni	
spissaque suspensis fornacibus aurea saxa	
exsudant pretium? Et quaedam fortasse profundo	
incomperta iacent similique obnoxia sorti.	
Nec locus ingenio est, oculi te iudice vincent.	
Nam lapis ille riget praeclususque ignibus obstat,	
si parvis torrere velis caeloque patenti;	
candenti pressoque agedum fornace coerce:	
nec sufferre potest nec saevom durat in hostem,	
vincitur et solvit vires captusque liquescit.	
Quae maiora putas autem tormenta movere	
posse manu? Quae tanta putas incendia nostris	
sustentare opibus, quantis fornacibus Aetna	
uritur? A, sacro numquam non fertilis igni <est>,	
sed non qui nostro fervet moderatior usu,	
sed caelo propiore et quali Iuppiter ipse	
armatus flamma est: his viribus additur ingens	
spiritus adstrictis elisus faucibus, ut cum	
fabriles operae rudibus contendere massis	
festinant, ignes quatiunt follesque trementes	
exanimant pressoque instigant agmine ventum.	
Haec operis forma est, sic nobilis uritur Aetna:	
terra foraminibus vires trahit, urget in artum	
spiritus incendi, vivit per maxima saxa.	
Magnificas laudes operosaque visere templa,	
divitiis hominum aut sacras memorare vetustas	
traducti maria et terras per proxima fatis	
currimus atque avidi veteris mendacia famae	
eruimus cunctasque libet percurrere gentes.	
Nunc iuvat Ogygiis circumdata moenia Thebis	
cernere, quae fratres (ille impiger, ille canorus),	
codere, felicesque alieno intersumus aevo -	
invitata piis nunc carmine saxa lyraque,	
nunc gemina ex uno fumantia saxa vapore	
miramur septemque duces raptumque profundo.	
Detinet Eurotas illic et Sparta Lycurgi	
et sacer in bellum numerus, sua turba, trecenti;	
nunc hic Cecropiae variis spectantur Athenae	
carminibus gaudentque soli victrice Minerva:	
excidit hic reduci quondam tibi, perfide Theseu,	
candida sollicito praemittere vela parenti;	
tu quoque Athenarum carmen, iam nobile sidus,	
Erigone; sedes vestra est: Philomela canoris	
evocat in silvis et tu, soror, hospita tectis	
acciperis, solis Tereus ferus exsulat agris.	
Miramur Troiae cineres et flebile victis	
Pergamon exstinctosque suo Phrygas Hectore; parvom	
conspicimus magni tumulum ducis: hic et Achilles	
impiger et victus magni iacet Hectoris ultor.	
Quin etiam Graiae fixos tenuere tabellae	
signave: nunc Paphiae rorantes arte capilli	
sub truce nunc parvi ludentes Colchide nati,	
nunc tristes circa subiecta altaria cervae	
velatusque pater, nunc gloria viva Myronis	
et iam mille manus operum turbaeque morantur.	
Haec visenda putas terrae dubiusque marisque:	
artificis naturae ingens opus aspice, nulla	
cum tanta humanis rebus spectacula cernes,	
praecipueque vigil, fervens ubi Sirius ardet.	
Insequitur miranda tamen sua fabula montem,	
nec minus ille pio quamquam sors nobilis ignis.	
Nam quondam ruptis excanduit Aetna cavernis	
et velut eversis penitus fornacibus ignes	
evecta in longum lapidis fervoribus unda,	
haud aliter quam cum saevo Iove fulgurat aether	
et nitidum obscura caelum caligine torquet.	
Ardebant agris segetes et mitia cultu	
iugera, cum dominis silvae collesque ruebant.	
Vix, dum castra putant hostem movisse, tremebant,	
et iam finitimae portas evaserat urbis.	
Tum vero ut cuique est animus viresque rapinae,	
tutari conantur opes: gemit ille sub auro,	
colligit ille arma et stulta cervice reponit,	
defectum raptis illum sua carmina tardant,	
hic velox nimio properat sub pondere pauper,	
et quod cuique fuit cari, fugit ipse sub illo.	
Sed non incolumis dominum sua praeda secuta est:	
cunctantis vorat ignis et undique torret avaros,	
consequitur fugisse ratis et praemia captis	
concrepat ac nullis parsura incendia pascunt	
vel solis parsura piis. Namque optima proles	
Amphion fraterque pari sub munere sortis,	
cum iam vicinis streperent incendia tectis,	
aspiciunt pigrumque patrem matremque senemque	
eheu defessos posuisse in limine membra.	
Parcite, avara manus, dicens attollere praedas,	
illis divitiae solae materque paterque:	
hanc rapies praedam mediumque exire per ignem	
ipso dante fidem properant. O maxima rerum	
et merito pietas homini tutissima virtus.	
Erubuere pios iuvenes attingere flammae	
et quacumque ferunt illi vestigia, cedunt.	
Felix illa dies, illa est innoxia terra.	
Dextra saeva tenet laevaque incendia: fertur	
ille per obliquos ignis fraterque triumphans,	
tutus uterque pio sub pondere: suspicit illa	
et circa geminos avidus sibi temperat ignis.	
Incolumes abeunt tandem et sua numina secum	
salva ferunt. Illos mirantur carmina vatum,	
illos seposuit claro sub nomine Ditis	
nec sanctos iuvenes attingunt sordida fata,	
sed curae cessere domus et iura Piorum.	
De qua saepe tibi, venit, sed, Tucca, videre	
non licet: occulitur limine clausa viri.	
De qua saepe tibi, non venit adhuc mihi; namque	
si occulitur, longe est, tangere quod nequeas.	
Venerit, audivi. Sed iam mihi nuntius iste	
quid prodest? Illi dicite cui rediit.	
Corinthiorum amator iste verborum,	
iste iste rhetor, namque quatenus totus	
Thucydides, tyrannus Atticae febris:	
tau Gallicum, min et sphin et - male illi sit,	
ita omnia ista verba miscuit fratri.	
Aspice quem valido subnixum Gloria regno	
altius et caeli sedibus extulerat.	
Terrarum hic bello magnum concusserat orbem,	
hic reges Asiae fregerat, hic populos,	
hic grave servitium tibi iam, tibi, Roma, ferebat	
(cetera namque viri cuspide conciderant),	
cum subito in medio rerum certamine praeceps	
corruit, e patria pulsus in exilium.	
Tale deae numen, tali mortalia nutu	
fallax momento temporis hora dedit.	
Quocumque ire ferunt variae nos tempora vitae,	
tangere quas terras quosque videre homines,	
dispeream si te fuerit mihi carior alter:	
alter enim qui te dulcior esse potest?	
Cui iuveni ante alios divi divomque sorores	
cuncta neque indigno, Musa, dedere bona,	
cuncta, quibus gaudet Phoebi chorus ipseque Phoebus, -	
doctior quis te, Musa, fuisse potest?	
O quis te in terris loquitur iucundior uno?	
Clio nam certe candida non loquitur.	
Quare illud satis est, si te permittis amari;	
nam contra ut sit amor mutuos, unde mihi?	
Ite hinc inanes, ite, rhetorum ampullae,	
inflata rhoso non Achaico verba,	
et vos, Selique Tarquitique Varroque,	
scholasticorum natio madens pingui	
ite hinc inani, cymbalon iuventutis.	
Tuque, o mearum cura, Sexte, curarum,	
vale, Sabine; iam valete formosi.	
Nos ad beatos vela mittimus portus	
magni petentes docta dicta Sironis	
vitamque ab omni vindicabimus cura.	
Ite hinc, camenae; vos quoque ite iam sane,	
dulces camenae (nam fatebimur verum,	
dulces fuistis): et tamen meas chartas	
revisitote, sed pudenter et raro.	
Socer, beate nec tibi neque alteri,	
generque Noctuine, putidum caput,	
tuoque nunc puella talis et tuo	
stupore pressa rus abibit et mihi	
(ut ille versus usquequaque pertinet)	
Gener socerque, perdidistis omnia.	
Scilicet hoc sine fraude, Vari dulcissime, dicam:	
Dispeream, nisi me perdidit iste putus.	
Sin autem praecepta vetant me dicere, sane	
non dicam, sed: Me perdidit iste puer.	
Villula, quae Sironis eras, et pauper agelle,	
verum illi domino tu quoque divitiae,	
me tibi et hos una mecum, quos semper amavi,	
siquid de patria tristius audiero,	
commendo <im>primisque patrem: tu nunc eris illi,	
Mantua quod fuerat quodque Cremona prius.	
Pauca mihi, niveo sed non incognita Phoebo,	
pauca mihi doctae dicite Pegasides.	
Victor adest, magni magnum decus ecce triumphi,	
victor, qua terrae quaque patent maria,	
horrida barbaricae portans insignia pugnae,	
magnus ut Oenides utque superbus Eryx,	
nec minus idcirco vestros expromere cantus	
maximus et sanctos dignus inire choros.	
Hoc itaque insuetis iactor magis, optime, curis,	
quid de te possim scribere quidve tibi.	
Namque (fatebor enim) quae maxima deterrendi	
debuit, hortandi maxima causa fuit.	
Pauca tua in nostras venerunt carmina chartas,	
carmina cum lingua, tum sale Cecropio,	
carmina quae Phrygium, saeclis accepta futuris,	
carmina, quae Pylium vincere digna senem.	
Molliter hic viridi patulae sub tegmine quercus	
Moeris pastores et Meliboeus erant	
dulcia iactantes alterno carmina versu,	
qualia Trinacriae doctus amat iuvenis.	
Certatim ornabant omnes heroida divi,	
certatim divae munere quoque suo.	
Felicem ante alias o te scriptore puellam:	
altera non fama dixerit esse prior:	
non illa, Hesperidum ni munere capta fuisset,	
quae volucrem cursu vicerat Hippomenen;	
candida cycneo non edita Tyndaris ovo;	
non supero fulgens Cassiopea polo;	
non defensa diu multum certamine equorum,	
obstabant gravidae quod sibi quaeque manus	
saepe animam generi pro qua pater impius hausit,	
saepe rubro similis sanguine fluxit humus;	
regia non Semele, non Inachis Acrisione,	
immitti expertae fulmine et imbre Iovem;	
non cuius ob raptum pulsi liquere penates	
Tarquinii patrios, filius atque pater,	
illo quo primum dominatus Roma superbos	
mutavit placidis tempore consulibus,	
multa neque immeritis donavit praemia alumnis,	
praemia Messalis maxima Poplicolis. -	
Nam quid ego immensi memorem studia ista laboris,	
horrida quid durae tempora militiae?	
Castra foro, castra Urbi praeponere, castra	
tam procul hoc gnato, tam procul hac patria;	
immoderata pati iam frigora iamque calores,	
sternere vel dura posse super silice;	
saepe trucem adverso perlabi sidere pontum,	
saepe mare audendo vincere, saepe hiemem,	
saepe etiam densos immittere corpus in hostes,	
communem belli non meminisse deum;	
nunc celeres Afros, periurae milia gentis,	
aurea nunc rapidi flumina adire Tagi,	
nunc aliam ex alia bellando quaerere gentem,	
vincere et Oceani finibus ulterius -	
non nostrum est tantas, non, inquam, attingere laudes,	
quin ausim hoc etiam dicere, vix hominum est:	
ipsa haec, ipsa ferent rerum monumenta per orbem,	
ipsa sibi egregium facta decus parient.	
Nos ea quae tecum finxerunt carmina divi,	
Cynthius et Musae, Bacchus et Aglaie,	
si laudem aspirare humilis, si adire Cyrenas,	
si patrio Graios carmine adire sales	
possumus, optatis plus iam procedimus ipsis.	
Hoc satis est: pingui nil mihi cum populo.	
Sabinus ille, quem videtis, hospites,	
ait fuisse mulio celerrimus,	
neque ullius volantis impetum cisi	
nequisse praeterire, sive Mantuam	
opus foret volare sive Brixiam.	
Et hoc negat Triphonis aemuli domum	
negare nobilem insulamve Caeruli,	
ubi iste post Sabinus, ante Quinctio	
bidente dicit attodisse forcipe	
comata colla, ne Cytorio iugo	
premente dura volnus ederet iuba.	
Cremona frigida et lutosa Gallia,	
tibi haec fuisse et esse cognitissima	
ait Sabinus. ultima ex origine	
tua stetisse in voragine,	
tua in palude deposisse sarcinas	
et inde tot per orbitosa milia	
iugum tulisse, laeva sive dextera	
strigare mula sive utrumque coeperat	
. . . . .( unus versus deest) . . . . .	
neque ulla vota semitalibus deis	
sibi esse facta praeter hoc novissimum,	
paterna lora proximumque pectinem.	
Sed haec prius fuere: nunc eburnea	
sedetque sede seque dedicat tibi,	
gemelle Castor et gemelle Castoris.	
Quis deus, Octavi, te nobis abstulit? An quae	
dicunt, a, nimio pocula dura mero?	
Vobiscum, si est culpa, bibi; sua quemque sequontur	
fata: quid immeriti crimen habent cyathi?	
Scripta quidem tua nos multum mirabimur et te	
raptum et Romanam flebinus historiam,	
sed tu nullus eris. Perversi dicite Manes,	
hunc superesse patri quae fuit invidia?	
Superbe Noctuine, putidum caput,	
datur tibi puella quam petis, datur;	
datur, superbe Noctuine, quam petis.	
Sed, o superbe Noctuine, non vides	
duas habere filias Atilium,	
duas, et hanc et alteram, tibi dari?	
Adeste, nunc adeste: ducit, ut decet,	
superbus ecce Noctuinus - hirneam.	
Thalassio, thalassio, thalassio.	
Iacere me, quod alta non possim, putas,	
ut ante vectari freta	
nec ferre durum frigus aut aestum pati	
neque arma victoris sequi?	
Valent, valent mihi ira et antiquos furor	
et lingua qua assim tibi	
et prostitutae turpe contubernium	
sororis (o quid me incitas,	
quid impudice et improbande Caesari?).	
Seu furta dicantur tua	
et heluato sera patrimonio	
in fratre parsimonia	
vel acta puero cum viris convivia	
udaeque per somnum nates	
et inscio repente clamatum insuper	
Thalassio, thalassio -	
quid palluisti, femina? An ioci dolent?	
An facta cognoscis tua?	
Non me vocabis pulcra per Cotytia	
ad feriatos fascinos	
nec deinde te movere lumbos in ratulam	
prensis videbo altaribus	
flavomque propter Thybrim olentis nauticum	
vocare, ubi adpulsae rates	
caeno retentae sordido stant in vadis	
macraque luctantes aqua,	
neque in culinam et uncta compitalia	
dapesque duces sordidas,	
quibus repletus ut salivosis aquis,	
obesam ad uxorem redis	
et aestuantes dote solvis pantices	
osusque lambis saviis.	
Nunc laede, nunc lacesse, si quidquam vales.	
Et nomen adscribo tuom:	
cinaede Liciene, liquerunt opes	
fameque genuini crepant;	
videbo habentem praeter ignavos nihil	
fratres et iratum Iovem	
scissumque ventrem et hirniosi patrui	
pedes inedia turgidos.	
Si mihi susceptum fuerit decurrere munus,	
o Paphon, o sedes quae colis Idalias,	
Troius Aeneas Romana per oppida digno	
iam tandem ut tecum carmine victus eat:	
non ego ture modo aut picta tua templa tabella	
ornabo et puris serta feram manibus -	
corniger hos aries humilis et maxima taurus	
victima sacrato sparget honore focos	
marmoreusque tibi aut mille coloribus ales	
in morem picta stabit Amor pharetra.	
Adsis o Cytherea: tuos te Caesar Olympo	
et Surrentini litoris ara vocat.	
Etsi me vario iactatum laudis amore	
irritaque expertum fallacis praemia volgi	
Cecropius suavis exspirans hortulus auras	
florentis viridi sophiae complectitur umbra,	
+tum ea quaeret eo+ dignum sibi quaerere carmen	   
longe aliud studium atque alios accincta labores	
altius ad magni +suspendit sidera mundi	
et placitum paucis ausa est ascendere collem;	
non tamen absistam coeptum detexere munus,	
in quo iure meas utinam requiescere musas	   
et leviter blandum liceat deponere morem.	
Quod si mirificum sophiae genus omne secutum	
mirificum sedi modo sit tibi velle libido,	
si me iam summa Sapientia pangeret arce	
quattuor antiquis heredibus edita consors,	   
unde hominum errores longe lateque per orbem	
despicere atque humilis possem contemnere curas,	
non ego te talem venerarer munere tali,	
non equidem (quamvis interdum ludere nobis	
et gracilem molli liceat pede claudere versum),	   
sed magno intexens (si fas est dicere) peplo,	
qualis Erechtheis olim portatur Athenis,	
debita cum castae solvuntur vota Minervae	
tardaque confecto redeunt quinquennia lustro,	
cum levis alterno Zephyrus concrebruit Euro	   
et prono gravidum provexit pondere currum	
felix ille dies, felix et dicitur annus,	
felices qui talem annum videre diemque	
ergo Palladiae texuntur in ordine pugnae,	
magna Giganteis ornantur pepla tropaeis,	   
horrida sanguinea pinguntur proelia Gorgo,	
additur aurata deiectus cuspide Typhon,	
qui prius Ossaeis consternens aethera saxis	
Emathio celsum duplicabat vertice Olympum	
tale deae velum sollemni tempore portant:	   
tale te vellem, iuvenum doctissime, ritu	
purpureos inter soles et candida lunae	
sidera, caeruleis orbem pulsantia bigis,	
naturae rerum magnis intexere chartis,	
aeterno sophiae coniunctum carmine nomen	   
nostra tuom senibus loqueretur pagina saeclis.	
Sed quoniam ad tantas nunc primum nascimur artes	
nunc primum teneros firmamus robore nervos,	
haec tamen interea quae possumus, in quibus aevi	
prima rudimenta et iuvenes exegimus annos,	   
accipe dona meo multum vigilata labore	
promissa atque diu iam tandem <reddita vota>,	
impia prodigiis ut quondam exterrita proles	
Scylla novos avium sublimis in aere coetus	
viderit et tenui conscendens aethera penna	   
caeruleis sua tecta super volitaverit alis,	
hanc pro purpureo poenam scelerata capillo,	
pro patria solvens excisa et funditus urbe.	
Complures illam magni, Messalla, poetae	
(nam verum fateamur: amat Polyhymnia verum)	   
longe aliam perhibent mutatam in membra figuram	
Scyllaeum monstra saxum infecta vocari;	
illam esse aerumnis quam saepe legamus Ulixi	
candida succinctam latrantibus inguina monstris	
Dulichias vexasse rates et gurgite in alto	   
deprensos nautas canibus lacerasse marinis.	
Sed neque Maeoniae patiuntur credere chartae	
nec malus istorum dubiis erroribus auctor.	
Namque alias alii volgo finxere puellas,	
quae Colophoniaco Scyllae dicantur Homero,	   
ipse Crataein ei matrem; sed sive Crataeis	
sive illam monstro generavit Scylla biformi	
sive necutra parens atque hoc in carmine toto	
inguinis est vitium et veneris descripta libido;	
sive etiam iactis speciem mutata venenis	   
infelix virgo (quid enim commiserat illa?	
ipse pater timidam saeva complexus harena	
coniugium castae violaverat Amphitritae,	
at tamen exegit longo post tempore poenas,	
ut cum cura tuae veheretur coniugis alto	   
ipsa trucem multo misceret sanguine pontum);	
seu vero, ut perhibent, forma cum vinceret omnis	
et cupidos quaestu passi, popularet amantes,	
piscibus heu canibusque malis vallata repente est	
(horribilis circum vidit se sistere formas:	   
heu quotiens mirata novos expalluit artus,	
ipsa suos quotiens heu pertimuit latratus),	
ausa quod est mulier numen fraudare deorum	
et dictam Veneri votorum vertere poenam,	
quam mala multiplici iuvenum consaepta caterva	   
dixerat atque animo meretrix iactata ferarum	
(infamen tali merito rumore fuisse	
docta Palaepaphiae testatur voce Pachynus):	
quidquid et ut quisque est tali de clade locutus,	
omnia sim: potius liceat notescere cirin	   
atque unam ex multis Scyllam non esse puellis.	
Quare quae cantus meditanti mittere caecos	
magna mihi cupido tribuistis praemia, divae	
Pierides, quarum castos altaria postis	
munere saepe meo inficiunt foribusque hyacinthi	   
deponunt flores aut suave rubens narcissus	
aut crocus alterna coniungens lilia caltha	
sparsaque liminibus floret rosa - nunc age, divae,	
praecipue nostro nunc aspirate labori	
atque novom aeterno praetexite honore volumen.	   
Sunt Pandioniis vicinae sedibus urbes	
Actaeos inter colles et candida Thesei	
purpureis late ridentia litora conchis,	
quarum non ulli fama concedere digna	
stat Megara, Alcathoi quondam munita labore,	   
Alcathoi Phoebique: deus namque affuit illi,	
unde etiam citharae voces imitatus acutas	
sape lapis recrepat, Cyllenia munera, pulsus	
et veterem sonitu Phoebi testatur honorem.	
Hanc urbem alios qui tunc fervebat in armis	   
fecerat infestam populator remige Minos,	
hospitio quod se Nisi Polyidos avito	
Carpathium fugiens et flumina Caeratea	
texerat. Hunc bello repetens Gortynius heros	
Attica Cretaea sternebat rura sagitta.	   
Sed neque tunc cives neque tunc rex ipse veretur	
infesto ad muros volitantis agmine turmas	
deicere et indomitas virtute retundere mentes,	
responsum quoniam satis est meminisse deorum.	
Nam capite a summo regis (mirabile dictu)	   
candida caesaries (florebant tempora lauro)	
et roseus medio surgebat vertice crinis,	
cuius quam servata diu natura fuisset	
tam patriam incolumem Nisi regnumque futurum	
concordes stabili firmarant numine Parcae.	   
Ergo omnis cano residebat cura capillo,	
aurea sollemni comptum quem fibula ritu	
crobylus et tereti nectebant dente cicadae.	
Nec vero haec urbis custodia vana fuisset	
(nec fuerat), ni Scylla novo correpta furore,	   
Scylla, patris miseri patriaeque inventa sepulcrum,	
o nimium cupidis Minon inhiasset ocellis.	
Sed malus ille puer, quem nec sua flectere mater	
iratum potuit, quem nec pater atque avos idem	
Iuppiter (ille etiam Poenos domitare leone	   
et validas docuit vires mansuescere tigris,	
ille etiam divos homines sed dicere magnum est)	
idem tum tristis acuebat parvolus iras.	
Iunonis magnae (cuius periuria divae	
olim se meminere diu) periura puella	   
(non ulli liceat) violaverat inscia sedem,	
dum sacris operata deae lascivit et extra	
procedit longe matrum comitumque catervam	
suspensam gaudens in corpore ludere vestem	
et tumidos agitante sinus aquilone relaxans.	   
Necdum etiam castos gustaverat ignis honores	
necdum sollemni lympha perfusa sacerdos	
pallentis foliis caput exornarat olivae,	
cum lapsa e manibus fugit pila cumque relapsa	
procurrit virgo. Quod uti ne prodita ludo	   
aurea iam gracili solvisset corpore pallam.	
Omnia quae retinere gradum cursusque morari	
possent, o tecum vellem tua semper haberes:	
non umquam violata manu sacraria divae	
iurando, infelix, nequiquam iure piasses.	   
Etsi quis nocuisse tibi periuria credat?	
Causa pia est: timuit fratri te ostendere Iuno.	
At levis ille deus, cui semper ad ulciscendum	
quaeritur ex omni verborum iniuria dictu,	
aurea fulgenti depromens tela pharetra	   
(heu nimium terret, nimium Tirynthia visu)	
virginis in tenera defixerat omnia mente.	
Quae simul ac venis hausit sitientibus ignem	
et validum penitus concepit in ossa furorem,	
saeva velut gelidis Edonum Bistonis oris	   
ictave barbarico Cybeles antistita buxo	
infelix virgo tota bacchatur in urbe	
non styrace Idaeo fragrantis picta capillos,	
coccina non teneris pedibus Sicyonia servans,	
non niveo retinens bacata monilia collo.	   
Multum illi incerto trepido vestigia cursu:	
saepe redit patrios ascendere perdita muros	
ariasque facit causam se visere turris,	
saepe etiam tristis volvens in nocte querelas	
sedibus ex altis caeli speculatur amorem	   
castraque prospectat crebris lucentia flammis.	
Nulla colum novit, carum non respicit aurum,	
non arguta sonant tenui psalteria chorda,	
non Libyco molles plauduntur pectine telae;	
nullus in ore rubor (ubi enim rubor, obstat amori).	   
Atque ubi nulla malis reperit solacia tantis	
tabidulamque videt labi per viscera mortem,	
quo vocat ire dolor, subigunt quo tendere fata,	
fertur et horribili praeceps impellitur oestro,	
ut patris, a demens, crinem de vertice serum	   
furtim atque argute detonsum mitteret hosti.	
Namque haec condicio miserae proponitur una	
sive illa ignorans (quis non bonus omnia malit	
credere quam tanti sceleris damnare puellam?),	
heu tamen infelix: quid enim imprudentia prodest?	   
Nise pater, cui direpta crudeliter urbe	
vix erit una super sedes in turribus altis,	
fessus ubi exstructo possis considere nido	
(tu quoque avis moriere): dabit tibi filia poenas.	
Gaudete, o celeres, subnixae nubibus altis,	   
quae mare, quae viridis silvas lucosque sonantis	
incolitis, gaudete, vagae, gaudete, volucres.	
Vosque adeo, humanos mutatae corporis artus,	
vos, o crudeli fatorum lege, puellae	
Dauliades, gaudete: venit carissima vobis	   
cognatos augens reges numerumque suorum	
ciris et ipse pater. Vos, o pulcherrima quondam	
corpora, caeruleas praevertite in aethera nubes,	
qua novos ad superum sedes haliaeetos et qua	
candida concessos ascendat ciris honores.	   
Iamque adeo dulci devinctus lumina somno	
Nisus erat vigilumque procul custodia primis	
excubias foribus studio iactabat inani:	
cum furtim tacito descendens Scylla cubili	
auribus erectis nocturna silentia temptat	   
et pressis tenuem singultibus ara captat.	
Tum suspensa levans digitis vestigia primis	
egreditur ferroque manus armata bidenti	
evolat: at demptae subita in formidine vires	
caeruleas sua furta prius testantur ad umbras.	   
Nam qua se ad patrium tendebat semita limen,	
vestibulo in thalami paulum remoratur et alti	
suspicit ad caeli nictantia sidera mundi	
non accepta piis promittens munera divis.	
Quam simul Ogygii Phoenicis filia Carme	   
surgere sensit anus (sonitum nam fecerat illi	
marmoreo aeratus stridens in limine cardo),	
corripit extemplo fessam languore puellam	
et simul O nobis sacrum caput inquit alumna,	
non tibi nequiquam viridis per viscera pallor	   
aegroto tenuis suffundit sanguine venas	
nec levis hoc faceret (neque enim pote) cura: subegit	
aut fallor, quod ut a potius, Rhamnusia, fallar.	
Nam qua te causa nec dulcis pocula Bacchi	
nec gravidos Cereris dicam contingere fetus?	   
Qua causa ad patrium solam vigilare cubile	
tempore, quo fessas mortalia pectora curas,	
quo rapidos etiam requiescunt flumina cursus?	
Dic age nunc miserae saltem quod saepe petenti	
iurabas nihil esse mihi, cur maesta parentis	   
formosos circum virgo <re>morere capillos.	
Ei mihi, ne furor ille tuos invaserit artus,	
ille Arabae Myrrhae quondam qui cepit ocellos,	
ut scelere infando (quod nec sinat Adrastea)	
laedere utrumque uno studeas errore parentem.	   
Quod si alio quovis animi iactaris amore	
(nam te iactari, non est Amathusia nostri	
tam rudis ut nullo possim cognoscere signo),	
si concessus amor noto te macerat igni:	
per tibi Dictynnae praesentia numina iuro,	   
prima deum mihi quae dulcem te donat alumnam,	
omnia me potius, digna atque indigna, laborum	
milia nisuram, quam te tam tristibus istis	
sordibus et sanie patiar tabescere tali.	
Haec loquitur mollique ut se velavit amictu	   
frigidulam iniecta circumdat veste puellam,	
quae prius in tenui steterat succincta crocota.	
Dulcia deinde genis rorantibus oscula figens	
persequitur miserae causas exquirere tabis.	
Nec tamen ante ullas patitur sibi reddere voces,	   
marmoreum tremebunda pedem quam rettulit intra.	
Illa autem Quid me inquit, nutricula, torques?	
Quid tantum properas nostros novisse furores?	
Non ego consueto mortalibus uror amore	
nec mihi notorum deflectunt lumina voltus	   
nec genitor cordi est: ultro namque odimus omnis.	
Nil amat hic animus, nutrix, quod oportet amari,	
in quo falsa, tamen lateat pietatis imago,	
sed media ex acie, mediis ex hostibus - heu, heu,	
quid dicam quove agam malum hoc exordiar ore?	   
Dicam equidem, quoniam tu nunc non dicere, nutrix,	
non sinis: extremum hoc munus morientis habeto	
ille, vides, nostris qui moenibus assidet hostis,	
quem pater ipse deum sceptri donavit honore,	
cui Parcae tribuere nec ullo volnere laedi	   
(dicendum est, frustra circumvehor omnia verbis)	
ille mea, ille idem oppugnat praecordia Minos.	
Quod per te divom crebros obtestor amores	
perque tuom memori sanctum mihi pectus alumnae,	
ut me si servare potes, nec perdere malis,	   
sin autem optatae spes est incisa salutis,	
nec mihi quam merui invideas, nutricula, mortem.	
Nam nisi te nobis malus, o malus optima Carme,	
ante in conspectum casusve deusve tulisset,	
aut ferro hoc (aperit ferrum quod veste latebat)	   
purpureum patris dempsissem vertice crinem	
aut mihi praesenti peperissem volnere letum.	
Vix haec ediderat, cum clade exterrita tristi	
intonsos multo deturpat pulvere crinis	
et graviter questu Carme complorat anili:	   
O mihi nunc iterum crudelis reddite Minos,	
o iterum nostrae Minos inimice senectae,	
semper aut olim natae te propter eundem	
aut Amor insanae luctum portavit alumnae.	
Tene ego tam longe capta atque avecta nequivi,	   
tam grave servitium, tam duros passa labores	
effugere, o bis iam exitium crudele meorum?	
Iam iam nec nobis, heu quae senioribus una	
vivendi causa est, vivit genus. Ut quid ego amens	
te erepta, o Britomarti, mei spes una sepulcri,	   
te, Britomarti, diem potui producere vitae?	
Atque utinam celeri nec tantum grata Dianae	
venatus esses virgo sectata virorum	
Gnosia nec Partho contendens spicula cornu.	
Dictaeas ageres ad gramina nota capellas;	   
nunquam tam obnixe fugiens Minois amores	
praeceps arii specula de montis abisses	
unde alii fugisse ferunt et numen Aphaeae	
virginis assignant, alii, quo notior esses,	
Dictynnam dixere tuo de nomine Lunam.	   
Sint haec vera velim: mihi certe, nata, peristi:	
nunquam ego te summo volitantem vertice	
Hyrcanos inter comites agmenque ferarum	
conspiciam nec te redeuntem amplexa tenebo.	
Verum haec, tunc nobis gravia atque indigna, fuere,	   
tu, mea alumna, tui cum spes integra maneret	
et vox ista meas nondum violaverat auris.	
Tene etiam Fortuna mihi crudelis ademit,	
tene, sola meae vivendi causa senectae?	
Saepe tuo dulci nequiquam capta sopore	   
cum premeret natura, mori me velle negavi,	
ut tibi Corycio glomerarem flammea luto.	
Quo nunc me, infelix, aut quae me fata reservant?	
An nescis, qua lege patris de vertice summo	
edita candentis praetexat purpura canos?	   
Quae tenui patriae spes sit suspensa capillo?	
Si nescis, aliquam possum sperare salutem,	
inscia quandoquidem scelus es conata nefandum;	
sin est quod metuo, per te, mea alumna, tuomque	
expertum multis miserae mihi rebus amorem,	   
parcere saeva precor per numina Ilithyiae	
nec tantum facinus tu nulla mente sequaris	
(non ego te incepto, fieri quod non pote, conor	
flectere, Amor, nec sit cum dis contendere nostrum),	
sed patris incolumi potius denubere regno	   
atque aliquos tamen esse velis tibi, alumna, penates	
hoc unum exsilio docta atque experta monebo.	
Quod si non alia poteris ratione parentem	
flectere (sed poteris: quid enim non unica possis?),	
tunc potius tandem ipsa (pio cum iure licebit,	   
cum facti causam tempusque doloris habebis),	
tunc potius conata tua atque incepta referto:	
meque deosque tibi comites, mea alumna, futuros	
polliceor: nihil est, quod texitur ordine, longum.	
His ubi sollicitos animi relevaverat aestus	   
vocibus et blanda pectus spe luserat aegrum,	
paulatim tremebunda genis obducere vestem	
virginis et placidam tenebris captare quietem	
inverso bibulum restinguens lumen olivo	
incipit ad crebrosinsani pectoris ictus	   
ferre manum assiduis mulcens praecordia palmis.	
Noctem illam sic maesta super morientis alumnae	
frigidulos cubito subnixa pependit ocellos.	
Postera lux ubi laeta diem mortalibus almum	
et gelida veniente + mihi quatiebat ab Oeta,	   
quem pavidae alternis fugitant optantque puellae	
(Hesperium vitant, optant ardescere <Eoum>),	
praeceptis paret virgo nutricis et omnis	
undique conquirit nubendi sedula causas.	
Temptantur patriae submissis vocibus aures	   
laudanturque bonae pacis bona; multus inepte	
virginis insolitae sermo novos errat in ore:	
nunc tremere instantis belli certamina dicit	
communemque timere deum, nunc regis amicis	
(namque ipsi verita est) orbum flet maesta parentem:	   
Cum Iove communis qui non habuere nepotes?	
Nunc etiam conficta dolo mendacia turpi	
invenit et divom terret formidine civis;	
nunc alia ex aliis (nec desunt) omnia quaerit.	
Quin etiam castos ausa est corrumpere vates,	   
ut, cum caesa pio cecidisset victima ferro,	
esset qui generum Minon auctoribus extis	
iungere et ancipitis suaderet tollere pugnas.	
At nutrix patula componens sulpura testa	
narcissum casiamque herbas incendit olentis	   
terque novena ligans triplici diversa colore	
fila Ter in gremium mecum inquit despue, virgo,	
despue ter virgo: numero deus impare gaudet.	
Inde Iovi geminat magno frigidula sacra,	
sacra nec Idaeis anubus nec cognita Grais,	   
pergit Amyclaeo spargens altaria thallo	
regis Iolciacis animum defigere votis.	
Verum ubi nulla movet stabilem fallacia Nisum	
nec possunt homines nec possunt flectere divi	
(tanta est in parvo fiducia crine cavendi),	   
rursus ad inceptum sociam se adiungit alumnae	
purpureamque parat rursus tondere capillum	
cum, longo quod iam captat succurrere amori,	
non minus illa tamen, revehi quod moenia Cressa	
gaudeat: et cineri patria est iucunda sepulcro.	   
Ergo iterum capiti Scylla est inimica paterno:	
tum coma Sidonio florens deciditur ostro,	
tum capitur Megara et divom responsa probantur,	
tum suspensa novo ritu de navibus altis	
per mare caeruleum trahitur Niseia virgo.	   
Complures illam nymphae mirantur in undis,	
miratur pater Oceanus et candida Tethys	
et cupidas secum rapiens Galatea sorores,	
illam etiam iunctis magnum quae piscibus aequor	
et glauco bipedum curru metitur equorum	   
Leucothea parvosque dea cum matre Palaemon;	
illam etiam alternas sortiti vivere luces,	
cara Iovis suboles, magnum Iovis incrementum,	
Tyndaridae niveos mirantur virginis artus.	
Has adeo voces atque haec lamenta per auras	   
fluctibus in mediis questu volvebat inani,	
ad caelum infelix ardentia lumina tendens,	
lumina, nam teneras arcebant vincula palmas:	
Supprimite o paulum turbati flamina venti,	
dum queror et divos (quamquam nil testibus illis	   
profeci) extrema moriens tamen alloquor hora.	
Vos ego, vos adeo, venti testabor et aurae,	
vos o numantina si qui de gente venitis,	
cernitis: illa ego sum cognato sanguine vobis	
Scylla (quod o salva liceat te dicere, Procne),	   
illa ego sum Nisi pollentis filia quondam,	
certatim ex omnis petiit quam Graecia regno	
quam curvus + e terris amplectitur Hellespontus:	
illa ego sum, Minos, sacrato foedere coniunx	
dicta tibi: tamen haec, etsi non accipis, audi.	   
Vinctane tam magni tranabo gurgitis undas?	
Vincta tot adsiduas pendebo ex ordine luces?	
Non equidem me alio possum contendere dignam	
supplicio, quod sic patriam carosque penates	
hostibus inmitique addixi ignara tyranno.	   
Verum est: haec, Minos, illos scelerata putavi,	
si nostra ante aliquis nudasset foedera casus,	
facturos, quorum direptis moenibus urbis	
o ego crudelis flamma delubra petivi:	
te vero victore prius vel sidera cursus	   
mutatura suos quam te mihi talia captae	
facturum metui. Iam iam scelus omnia vincit.	
Tene ego plus patrio dilexi perdita regno?	
Tene ego? Nec mirum: vultu decepta puella	
(ut vidi ut perii, ut me malus abstulit error)	   
non equidem ex isto speravi corpore posse	
tale malum nasci: forma vel sidera fallas.	
Me non deliciis commovit regia dives,	
curalio fragili et lacrimoso electro,	
me non florentes aequali corpore nymphae,	   
non metus impendens potuit retinere deorum:	
omnia vincit amor: quid enim non vinceret ille?	
Non mihi iam pingui sudabunt tempora myrrha,	
pronuba nec castos accendet prius honores	
nec Libys Assyrio sternetur lectulus ostro	   
magna queror: ne me illa quidem communis alumna	
omnibus iniecta tellus tumulabit harena.	
Mene inter matres ancillarisque maritas,	
mene alias inter famularum munere fungi	
coniugis atque tuae, quaecumque erit illa, beatae	   
non licuit gravidos penso devolvere fusos?	
At belli saltem captivam lege necasses.	
Iam tandem casus hominum, iam respice, Minos.	
Sit satis hoc tantum solam vidisse malorum:	
vel fato fuerit nobis haec debita pestis	   
vel casu incerto, merita vel denique culpa	
omnia nam potius quam te fecisse putabo.	
Labitur interea revoluta ab litore classis,	
magna repentino sinuantur lintea coro,	
flectitur in viridi remus sale, languida fessae	   
virginis in cursu moritur querimonia longo.	
Deserit angustis inclusum faucibus Isthmon	
Cypselidae magni florentia regna Corinthon;	
praeterit abruptas Scironis protinus arces	
infestumque suis dirae testudinis exit	   
spelaeum multoque cruentas hospite cautes.	
Iamque adeo tutum longe Piraeea cernit	
et notas, heu heu frustra, respectat Athenas,	
iam procul e fluctu Salaminia respicit arva	
florentisque videt iam Cycladas: hinc Venus illi	   
Sunias, hinc statio contra patet Hermionea.	
Linquitur ante alias longe gratissima Delos	
Nereidum matri et Neptuno Aegaeo,	
prospicit incinctam spumanti litore Cythnon	
marmoreamque Paron viridemque adlapsa Donusam	   
Aeginamque simul salutiferamque Seriphon.	
Iam fesso tandem fugiunt de corpore vires	
et caput inflexa lentum cervice recumbit,	
marmorea adductis labescunt bracchia nodis.	
Aequoreae pristes, immania corpora ponti,	   
undique conveniunt et glauco in gurgite circum	
verbere caudarum atque oris minitantur hiatu	
fertur et incertis iactatur ad omnia ventis	
(cymba velut, magnas sequitur cum parvola classis	
Afer et hiberno bacchatur in aequore turbo),	   
donec tale decus formae vexarier undis	
non tulit ac miseros mutavit virginis artus	
caeruleo pollens coniunx Neptunia regno.	
Sed tamen alternans squamis vestire puellam	
infidosque inter teneram committere piscis	   
non statuit (nimium est avidum pecus Amphitrites).	
Aeriis potius sublimem sustulit alis,	
esset ut in terris facti de nomine ciris,	
ciris Amyclaeo formosior ansere Ledae.	
Hic velut in niveo tenera est cum primitus ovo	   
effigies animantis et internodia membris	
imperfecta novo fluitant concreta calore	
sic liquido Scyllae circumfusum aequore corpus	
semiferi incertis etiam nunc partibus artus	
undique mutabant atque undique mutabantur.	   
Oris honos primum et multis optata labella	
et patulae frontis species concrescere in unum	
coepere et gracili mentum producere rostro;	
tum qua se medium capitis discrimen agebat,	
ecce repente velut patrios imitatus honores	   
puniceam concussit apex in vertice cristam;	
at mollis varios intexens pluma colores	
marmoreum volucri vestivit tegmine corpus	
lentaque perpetuans fuderunt bracchia pennas;	
inde alias partes minioque infecta rubenti	   
crura nova macies obduxit squalida pelle	
et pedibus teneris unguis affixit acutos.	
Et tamen hoc demum miserae succurrere pacto	
vix fuerat placida Neptuni coniuge dignum.	
Numquam illam post haec oculi videre suorum	   
purpureas flavo retinentem vertice vittas,	
non thalamus Syrio fragrans accepit amomo,	
nullae illam sedes: quid enim cum sedibus illi?	
Quae simul ut sese cano de gurgite velox	
cum sonitu ad caelum stridentibus extulit alis	   
et multum late dispersit in aequora rorem,	
infelix virgo nequiquam morte recepta	
incultum solis in rupibus exigit aevom,	
rupibus et scopulis et litoribus desertis.	
Nec tamen hoc iterum poena sine: namque deum rex,	   
omnia qui imperio terrarum milia versat,	
commotus talem ad superos volitare puellam,	
cum pater exstinctus caeca sub nocte lateret,	
illi pro pietate sua (nam saepe nitentum	
sanguine taurorum supplex resperserat aras,	   
saepe deum largo decorarat munere sedes)	
reddidit optatam mutato corpore vitam	
fecitque in terris haliaeetos ales ut esset,	
quippe aquilis semper gaudet deus ille coruscis.	
Huic vero miserae, quoniam damnata deorum	   
iudicio natique et coniugis ante fuisset,	
infesti apposuit odium crudele parentis.	
Namque ut in aetherio signorum munere praestans,	
unum quem duplici stellatum sidere vidi,	
Scorpios alternis clarum fugat Oriona:	   
sic inter sese tristis haliaeetos iras	
et ciris memori servant ad saecula fato:	
quacumque illa levem fugiens secat aethera pennis,	
ecce inimicus atrox magno stridore per auras	
insequitur Nisus; qua se fert Nisus ad auras,	   
illa levem fugiens raptim secat aethera pennis.	
Copa Syrisca caput Graeca redimita mitella,
crispum sub crotalo docta movere latus,
ebria fumosa saltat lasciva taberna,
ad cubitum raucos excutiens calamos.
Quid iuvat aestivo defessum pulvere abesse
quam potius bibulo decubuisse toro?
Sunt topia et calybae, cyathi rosa, tibia chordae
et trichila umbrosis frigida harundinibus.
En et, Maenalio quae garrit dulce sub antro,
rustica pastoris fistula in ore sonat.
Est et vappa, cado nuper defusa picato,
et strepitans rauco murmure rivus aquae,
sunt etiam croceo violae de flore corollae
sertaque purpurea lutea mixta rosa
et quae virgineo libata Achelois ab amne
lilia vimineis attulit in calathis.
Sunt et caseoli, quos iuncea fiscina siccat,
sunt autumnali cerea pruna die
castaneaeque nuces et suave rubentia mala,
est hic munda Ceres, est Amor, est Bromius;
sunt et mora cruenta et lentis uva racemis
et pendet iunco caeruleus cucumis.
Est tuguri custos, armatus falce saligna,
sed non et vasto est inguine terribilis.
Huc calybita veni. Lassus iam sudat asellus,
parce illi: Vestae delicium est asinus.
Nunc cantu crebro rumpunt arbusta cicadae,
nunc varia in gelida sede lacerta latet:
si sapis, aestivo recubans nunc prolue vitro,
seu vis cristalli ferre novos calices.
Hic age pampinea fessus requiesce sub umbra
et gravidum roseo necte caput strophio,
formosum tenerae decerpens ora puellae
a pereat cui sunt prisca supercilia.
Quid cineri ingrato servas bene olentia serta?
Anne coronato vis lapide ista tegi?
Pone merum et talos. Pereat qui crastina curat.
Mors aurem vellens Vivite, ait, venio.
Lusimus, Octavi, gracili modulante Thalia 
atque ut araneoli tenuem formavimus orsum. 
Lusimus (haec propter culicis sint carmina docta 
omnis et historiae per ludum consonet ordo 
notitiaeque ducum voces), licet invidus adsit. 
Quisquis erit culpare iocos musamque paratus, 
pondere vel culicis levior famaque feretur. 
Posterius graviore sono tibi musa loquetur 
nostra, dabunt cum securos mihi tempora fructus, 
ut tibi digna tuo poliantur carmina sensu. 
Latonae magnique Iovis decus, aurea proles, 
Phoebus erit nostri princeps et carminis auctor 
et recinente lyra fautor, sive educat illum 
Arna Chimaereo Xanthi perfusa liquore 
seu decus Asteriae seu qua Parnasia rupes 
hinc atque hinc patula praepandit cornua fronte 
Castaliaeque sonans liquido pede labitur unda. 
Quare, Pierii laticis decus, ite, sorores 
Naides, et celebrate deum ludente chorea. 
Et tu, sancta Pales, ad quam ventura recurrunt 
agrestum bona fetura sit cura tenentis 
aerios nemorum cultus silvasque virentis: 
te cultrice vagus saltus feror inter et antra. 
Et tu, cui meritis oritur fiducia chartis, 
Octavi venerande, meis adlabere coeptis, 
sancte puer. Tibi namque canit non pagina bellum 
triste Iovis ponitque 
Phlegra, Giganteo sparsa est quae sanguine tellus, 
nec Centaureos Lapithas compellit in ensis; 
urit Erichthonias Oriens non ignibus arces; 
non perfossus Athos nec magno vincula ponto 
iacta meo quaerent iam sera volumine famam, 
non Hellespontus pedibus pulsatus equorum, 
Graecia cum timuit venientis undique Persas 
mollia sed tenui pede currere carmina, versu 
viribus apta suis Phoebo duce laedere gaudet. 
Hoc tibi, sancte puer: memorabilis et tibi certet 
gloria perpetuom lucens, mansura per aevom: 
et tibi sede pia maneat locus et tibi sospes 
debita felices memoretur vita per annos, 
grata bonis lucens. Sed nos ad coepta feramur. 
Igneus aetherias iam sol penetrabat in arces 
candidaque aurato quatiebat lumina curru, 
crinibus et roseis tenebras Aurora fugarat: 
propulit e stabulis ad pabula laeta capellas 
pastor et excelsi montis iuga summa petivit, 
lurida qua patulos velabant gramina collis. 
Iam silvis dumisque vagae, iam vallibus abdunt 
corpora iamque omni celeres e parte vagantes 
tondebant tenero viridantia gramina morsu. 
Scrupea desertas haerebant ad cava rupes, 
pendula proiectis carpuntur et arbuta ramis 
densaque virgultis avide labrusca petuntur. 
Haec suspensa rapit carpente cacumina morsu 
vel salicis lentae vel quae nova nascitur alnus, 
haec teneras fruticum sentis rimatur, at illa 
imminet in rivi praestantis imaginis undam. 
O bona pastoris, si quis non pauperis usum 
mente prius docta fastidiat et probet illis 
omnia luxuriae pretiis, incognita curis, 
quae lacerant avidas inimico pectore mentes: 
si non Assyrio fuerint bis lauta colore 
Attalicis opibus data vellera, si nitor auri 
sub laqueare domus animum non anget avarum 
picturaeque decus, lapidum nec fulgor in ulla 
cognitus utilitate manet nec pocula gratum 
Alconis referent Boethique toreuma nec Indi 
conchea baca maris pretio est, at pectore puro 
saepe super tenero prosternit gramine corpus, 
florida cum tellus, gemmantis picta per herbas, 
vere notat dulci distincta coloribus arva; 
atque illum calamo laetum recinent palustri 
otiaque invidia degentem et fraude remota 
pollentemque sibi viridi cum palmite lucens 
Tmolia pampineo subter coma velat amictu; 
illi sunt gratae rorantes lacte capellae 
et nemus et fecunda Pales et vallibus intus 
semper opaca novis manantia fontibus antra. 
Quis magis optato queat esse beatior aevo 
quam qui mente procul pura sensuque probando 
non avidas agnovit opes nec tristia bella 
nec funesta timet validae certamina classis 
nec, spoliis dum sancta deum fulgentibus ornet 
templa vel evectus finem transscendat habendi, 
adversum saevis ultro caput hostibus offert? 
Illi falce deus colitur non arte politus, 
ille colit lucos, illi Panchaia tura 
floribus agrestes herbae variantibus adsunt; 
illi dulcis adest requies et pura voluptas, 
libera, simplicibus curis: huic imminet, omnis 
derigit huc sensus, haec cura est subdita cordi, 
quolibet ut requie victu contentus abundet 
iucundoque levet languentia corpora somno. 
O pecudes, o Panes et o gratissima Tempe 
fontis Hamadryadum, quarum non divite cultu 
aemulus Ascraeo pastor sibi quisque poetae 
securam placido traducit pectore vitam. 
Talibus in studiis baculo dum nixus apricas 
pastor agit curas et dum non arte canora 
compacta solitum modulatur harundine carmen, 
tendit invectus radios Hyperionis ardor 
lucidaque aetherio ponit discrimina mundo, 
qua iacit Oceanum flammas in utrumque rapacis. 
Et iam compellente vagae pastore capellae 
ima susurrantis repetebant ad vada lymphae, 
quae subter viridem residebant caerula muscum. 
Iam medias operum partis evectus erat sol, 
cum densas pastor pecudes cogebat in umbras. 
Ut procul aspexit luco residere virenti, 
Delia diva, tuo, quo quondam victa furore 
venti Nyctelium fugiens Cadmeis Agaue, 
infandas scelerata manus et caede cruenta 
quae gelidis bacchata iugis requievit in antro 
posterius poenam nati de morte datura 
hic etiam viridi ludentes Panes in herba 
et Satyri Dryadesque choros egere puellae 
Naiadum coetu: tantum non Orpheus Hebrum 
restantem tenuit ripis silvasque canendo 
quantum te, pernix, remorantem, diva, chorea 
multa tuo laetae fundentes gaudia voltu, 
ipsa loci natura domum resonante susurro 
quis dabat et dulci fessas refovebat in umbra. 
Nam primum prona surgebant valle patentes 
aeriae platanus, inter quas inpia lotos, 
inpia, quae socios Ithaci maerentis abegit, 
hospita dum nimia tenuit dulcedine captos; 
at quibus insigni curru proiectus equorum 
ambustus Phaethon luctu mutaverat artus 
Heliades, teneris implexae bracchia truncis, 
candida fundebant tentis velamina ramis; 
posterius cui Demophoon aeterna reliquit 
perfidiam lamentandi mala perfide multis, 
perfide Demophoon et nunc defende puellis; 
quam comitabantur, fatalia carmina, quercus, 
quercus ante datae Cereris quam semina vitae 
(illas Triptolemi mutavit sulcus aristis); 
hic magnum Argoae navi decus addita pinus 
proceros decorat silvas hirsuta per artus 
(appetit aeriis contingere montibus astra); 
ilicis et nigrae species et fleta cupressus 
umbrosaeque manent fagus hederaeque ligantes 
bracchia, fraternos plangat ne populus ictus, 
ipsaeque ascendunt ad summa cacumina lentae 
pinguntque aureolos viridi pallore corymbos; 
quis aderat veteris myrtus non nescia fati. 
At volucres patulis residentes dulcia ramis 
carmina per varios edunt resonantia cantus. 
His suberat gelidis manans e fontibus unda, 
quae levibus placidum rivis sonat orsa liquorem; 
et quaqua geminas avium vox obstrepit auris, 
hac querulae referunt voces quis nantia limo 
corpora lympha fovet: sonitus alit aeris echo, 
argutis et cuncta fremunt ardore cicadis. 
At circa passim fessae cubuere capellae 
excelsis subter dumis, quos leniter adflans 
aura susurrantis poscit confundere venti 
Pastor ut ad fontem densa requievit in umbra, 
mitem concepit proiectus membra soporem, 
anxius insidiis nullis, sed lentus in herbis 
securo pressos somno mandaverat artus. 
Stratus humi dulcem capiebat corde quietem, 
ni Fors incertos iussisset ducere casus. 
Nam solitum volvens ad tempus tractibus isdem 
inmanis vario maculatus corpore serpens, 
mersus ut in limo magno subsideret aestu, 
obvia vibranti carpens, gravis aere, lingua 
squamosos late torquebat motibus orbis: 
tollebant aurae venientis ad omnia visus. 
Iam magis atque magis corpus revolubile volvens 
(attollit nitidis pectus fulgoribus et se 
sublimi cervice caput, cui crista superne 
edita: purpureo lucens maculatur amictu 
aspectuque micant flammarum lumina torvo) 
metabat sese circum loca, cum videt ingens 
adversum recubare ducem gregis: acrior instat 
lumina diffundens intendere et obvia torvos 
saepius arripiens infringere, quod sua quisquam 
ad vada venisset. Naturae comparat arma: 
ardet mente, furit stridoribus, insonat ore, 
flexibus eversis torquentur corporis orbes, 
manant sanguineae per tractus undique guttae, 
spiritibus rumpit fauces. Cui cuncta parantur, 
parvolus hunc prior umoris conterret alumnus 
et mortem vitare monet per acumina; namque 
qua diducta genas pandebant lumina gemmis, 
hac senioris erat naturae pupula telo 
icta levi, cum prosiluit furibundus et illum 
obtritum morti misit, cui dissitus omnis 
spiritus excessit sensus. Tum torva tenentem 
lumina respexit serpentem comminus, inde 
impiger, exanimis, vix compos mente refugit 
et validum dextra detraxit ab arbore truncum. 
Qui casus sociarit opem numenve deorum, 
prodere sit dubium, valuit sed vincere talis 
horrida squamosi volventia membra draconis 
atque reluctantis crebris foedeque petentis 
ictibus ossa ferit, cingunt qua tempora cristae, 
et quod erat tardus somni languore remoti 
nec prius aspiciens timor obcaecaverat artus, 
hoc minus implicuit dira formidine mentem. 
Quem postquam vidit caesum languescere, sedit. 
Iam quatit et biiugis oriens Erebois equos nox 
et piger aurata procedit Vesper ab Oeta, 
cum grege compulso pastor duplicantibus umbris 
vadit et in fessos requiem dare comparat artus. 
Cuius ut intravit levior per corpora somnus 
languidaque effuso requierunt membra sopore, 
effigies ad eum culicis devenit et illi 
tristis ab eventu cecinit convicia mortis. 
"Quis," inquit, "meritis ad quae delatus acerbas 
cogor adire vices? Tua dum mihi carior ipsa 
vita fuit vita, rapior per inania ventis. 
Tu lentus refoves iucunda membra quiete 
ereptus taetris e cladibus, at mea Manes 
viscera Lethaeas cogunt transnare per undas; 
praeda Charonis agor, vidi et flagrantia taedis 
limina: collucent infestis omnia templis; 
obvia Tisiphone, serpentibus undique compta, 
et flammas et saeva quatit mihi verbera; pone 
Cerberus (en diris flagrant latratibus ora), 
anguibus hinc atque hinc horrent cui colla reflexis 
sanguineique micant ardorem luminis orbes. 
Heu quid ab officio digressa est gratia, cum te 
restitui superis leti iam limine ab ipso? 
Praemia sunt pietatis ubi, pietatis honores? 
In vanas abiere vices. Et rure recessit 
Iustitia et prior illa Fides? Instantia vidi 
alterius, sine respectu mea fata relinquens 
ad parilis agor eventus: fit poena merenti. 
Poena sit exitium, modo sit dum grata voluntas. 
Exsistat par officium. Feror avia carpens, 
avia Cimmerios inter distantia lucos, 
quem circa tristes densentur in omnia poenae. 
Nam vinctus sedet inmanis serpentibus Otos 
devinctum maestus procul aspiciens Ephialten, 
conati quondam cum sint inscendere mundum; 
et Tityos, Latona, tuae memor anxius irae 
(implacabilis ira nimis) iacet alitis esca 
terreor, a, tantis insistere terreor umbris. 
Ad Stygias revocatus aquas vix ultimus amni 
exstat nectareas divom qui prodidit escas, 
gutturis arenti revolutus in omnia sensu. 
Quid saxum procul adverso qui monte revolvit, 
contempsisse dolor quem numina vincit acerbans? 
Otia quaerentem (siblite puellae, 
ite, quibus taedas accendit tristis Erinys: 
sicut Hymen praefata dedit conubia mortis) 
atque alias alio densas super agmina turmas: 
impietate fera vaecordem Colchida matrem 
anxia sollicitis meditantem volnera natis; 
iam Pandionia miserandas prole puellas, 
quarum vox Ityn edit Ityn, quo Bistonius rex 
orbus epops maeret volucris evectus in auras; 
at discordantes Cadmeo semine fratres 
iam truculenta ferunt infestaque lumina corpus 
alter in alterius iamque aversatus uterque, 
impia germani manat quod sanguine dextra 
(eheu mutandus numquam labor) auferor ultra 
in diversa magis, distantia nomina cerno: 
Elysiam tranandus agor delatus ad undam. 
Obvia Persephone comites heroidas urget 
adversas praeferre faces: Alcestis ab omni 
inviolata vacat cura, quod saeva mariti 
in Chalcedoniis Admeti cura morata est. 
Ecce Ithaci coniunx semper decus Icariotis, 
femineum concepta decus, manet et procul illa 
turba ferox iuvenum, telis confixa, procorum. 
Quid, misera Eurydice, tanto maerore recesti 
poenaque respectus et nunc manet Orpheos in te? 
Audax ille quidem qui mitem Cerberon umquam 
credidit aut ulli Ditis placabile numen 
nec timuit Phlegethonta, furens, ardentibus undis 
nec maesta obtenta Ditis ferrugine regna 
nec fossasque domos ac Tartara nocte cruenta 
obsita nec faciles Ditis sine iudice sedes, 
iudice qui vitae post mortem vindicat acta. 
Sed fortuna valens audacem fecerat ante: 
iam rapidi steterant amnes et turba ferarum 
blanda voce sequax regionem insederat Orphei, 
iamque imam viridi radicem moverat alte 
quercus humo ... silvaeque sonorae 
sponte sua cantus rapiebant cortice avara; 
labentis biiugis etiam per sidera Lunae 
pressit equos et tu cupientis, menstrua virgo, 
aditura lyram tenuisti nocte relicta. 
Haec eadem potuit, Ditis, te vincere, coniunx, 
Eurydicenque viro ducendam reddere: non fas, 
non erat in vitam divae exorabile mortis. 
Illa quidem nimium Manis experta severos 
praeceptum signabat iter nec rettulit intus 
lumina nec divae corrupit munera lingua, 
sed tu crudelis, crudelis tu magis Orpheu, 
oscula cara petens rupisti iussa deorum. 
Dignus amor venia; gratum, si Tartara nossent, 
peccatum: meminisse grave est. Vos sede piorum, 
vos manet heroum contra manus. Hic et uterque 
Aeacides: Peleus namque et Telamonia virtus 
per secura patris laetantur numina, quorum 
conubiis Venus et Virtus iniunxit honorem: 
captiva hunc meritast, illum Nereis amavit. 
Assidet hac iuvenis: sociat te gloria sortis, 
alter, in excessum, referens a navibus ignis 
Argolicis Phrygios torva feritate repulsos. 
O quis non referat talis divortia belli, 
quae Troiae videre viri videreque Grai, 
Teucria cum magno manaret sanguine tellus 
et Simois Xanthique liquor, Sigeaque praeter 
litora cum Troas saevi ducis Hectoris ira 
truderet in classis inimica mente Pelasgas 
volnera tela neces ignis inferre paratos? 
Ipsa vagis namque Ida potens feritatis ab ipsa 
Ida faces altrix cupidis praebebat alumnis, 
omnis ut in cineres Rhoetei litoris ora 
classibus ambustis flamma lacrimante daretur. 
Hinc erat oppositus contra Telamonius heros 
obiectoque dabat clipeo certamina, et illinc 
Hector erat, Troiae summum decus, acer uterque; 
fluminibus veluti fragor et libet in se 
tegminibus telisque super ... 
eriperet reditus, alter Volcania ferro 
volnera protectus depellere navibus instat. 
Hos erat Aeacides voltu laetatus honores 
Dardaniaeque alter fuso quod sanguine campis 
Hectoreo victor lustravit corpore Troiam; 
rursus acerba fremunt, Paris hunc quod letat et huius 
arma dolis Ithaci virtus quod concidit icta. 
Huic gerit aversos proles Laertia voltus 
et iam Strymonii Rhesi victorque Dolonis, 
Pallade iam laetatur ovans rursusque tremescit: 
iam Ciconas iamque horret atrox Laestrygone <litus>, 
illum Scylla rapax, canibus succincta Molossis, 
Aetnaeusque Cyclops, illum metuenda Charybdis 
pallentesque lacus et squalida Tartara terrent. 
Hic et Tantaleae generamen prolis Atrides 
assidet, Argivom lumen, quo flamma regente 
Doris Erichthonias prostravit funditus arces. 
Reddidit heu Graius poenas tibi, Troia, ruenti, 
Hellespontiacis obiturus reddidit undis. 
Illa vices hominum testata est copia quondam, 
ne quisquam propriae fortunae munere dives 
iret inevectus caelum super: omne propinquo 
frangitur invidiae telo decus. Ibat in altum 
vis Argea petens patriam ditataque praeda 
arcis Erichthoniae; comes huic erat aura secunda 
per placidum cursu pelagus; Nereis ab unda 
signa dabat, pars inflexis super acta carinis: 
cum seu caelesti fato seu sideris ortu 
undique mutatur caeli nitor, omnia ventis, 
omnia turbinibus sunt anxia; iam maris unda 
sideribus certat consurgere iamque superne 
corripere et soles et sidera cuncta minatur 
ac ruere in terras caeli fragor. Hic modo laetans 
copia nunc miseris circumdatur anxia fatis 
immoriturque super fluctus et saxa Capherei, 
Euboicas aut per cautis Aegaeaque late 
litora, cum Phrygiae passim vaga praeda peremptae 
omnis in aequoreo fluitat iam naufraga fluctu. 
Hic alii <re>sident pariles virtutis honore 
heroes mediisque siti sunt sedibus omnes, 
omnes Roma decus magni quos suspicit orbis. 
Hic Fabii Deciique, hic est et Horatia virtus, 
hic fama vetus numquam moritura Camilli, 
Curtius et, mediis quem quondam sedibus Urbis 
devotum bellis consumpsit gurges in unda. 
Mucius et prudens ardorem corpore passus, 
cui cessit Lydi timefacta potentia regis; 
hic Curius clarae socius virtutis et ille 
Flaminius, devota dedit qui corpora flammae 
(iure igitur tales sedes, pietatis honores), 
Scipiadaeque duces, quorum devota triumphis 
moenia Romanis Libycae Karthaginis horrent. 
Illi laude sua vigeant: ego Ditis opacos 
cogor adire lacus viduos, a, lumine Phoebi 
et vastum Phlegethonta pati, quo, maxime Minos, 
conscelerata pia discernis vincula sede. 
Ergo iam causam mortis, iam dicere vitae 
verberibus saevae cogunt ab iudice Poenae, 
cum mihi tu sis causa mali nec conscius adsis; 
sed tolerabilibus curis haec immemor audis 
et tamen ut vades, dimittes omnia ventis. 
Digredior numquam rediturus: tu cole fontis 
et viridis nemorum silvas et pascua laetus, 
at mea diffusas rapiantur dicta per auras." 
Dixit et extrema tristis cum voce recessit. 
Hunc ubi sollicitum dimisit inertia vitae 
interius graviter regementem nec tulit ultra 
sensibus infusum culicis de morte dolorem, 
quantumcumque sibi vires tribuere seniles 
(qui tamen infestum pugnans devicerat hostem), 
rivom praeter aquae viridi sub fronte latentem 
conformare locum capit impiger. Hunc et in orbem 
destinat ac ferri capulum replevit in usum, 
gramineam viridi foderet de caespite terram. 
Iam memor inceptum peragens sibi cura laborem 
congestum cumulavit opus atque aggere multo 
telluris tumulus formatum crevit in orbem. 
Quem circum lapidem levi de marmore formans 
conserit, assiduae curae memor. Hic et acanthos 
et rosa purpureum crescent pudibunda ruborem 
et violae omne genus; hic est et Spartica myrtus 
atque hyacinthos et hic Cilici crocus editus arvo, 
laurus item, Phoebi decus urgens, hic rhododaphne 
liliaque et roris non avia cura marini 
herbaque turis opes priscis imitata Sabina 
chrysanthisque hederaeque nitor pallente corymbo 
et bocchos Libyae regis memor, hic amarantus 
bumastusque virens et semper florida picris. 
Non illinc narcissus abest, cui gloria formae 
igne Cupidineo proprios exarsit in artus. 
Et quoscumque novant vernantia tempora flores, 
his tumulus super inseritur; tum fronte locatur 
elogium, tacita firmat quod littera voce: 
"Parve culex, pecudum custos tibi tale merenti 
funeris officium vitae pro munere reddit."
Battare, cycneas repetamus carmine voces:
divisas iterum sedes et rura canamus,
rura, quibus diras indiximus, impia vota;
ante lupos rapient haedi, vituli ante leones,
delphini fugient pisces, aquilae ante columbas
et conversa retro rerum discordia gliscet
multa prius fient quam non mea libera avena
montibus et silvis dicat tua facta, Lycurge.
"Impia Trinacriae sterilescant gaudia vobis
nec fecunda, sonis nostris felicia rura,
semina parturiant segetes, non pascua colles,
non arbusta novas fruges, non pampinus uvas,
ipsae non silvae frondes, non flumina montes."
Rursus et hoc iterum repetamus, Battare, carmen:
"Effetas Cereris sulcis condatis avenas,
pallida flavescant aestu sitientia prata,
immatura cadant ramis pendentia mala,
desint et silvis frondes et fontibus umor
nec desit nostris devotum carmen avenis.
Haec Veneris vario florentia serta decore,
purpureo campos quae pingunt verna colore
(hinc aurae dulces, hinc suavis spiritus), agri
mutent pestiferos aestus et taetra venena,
dulcia non oculis, non naribus ulla ferantur."
Sic precor et nostris superent haec carmina votis:
"Lusibus et multum nostris cantata libellis
optima silvarum, formosis densa viretis,
tondebis virides umbras: nec laeta comantis
iactabit mollis ramos inflantibus auris
nec mihi saepe meum resonabit, Battare, carmen.
Militis impia cum succedet dextera ferro
formosaeque cadent umbrae, formosior illis
ipsa cades, veteris domini felicia ligna
nequiquam: nostris potius devota libellis
ignibus aetheriis flagrabit. Iuppiter, (ipse
Iuppiter hanc aluit) cinis haec tibi fiat oportet.
Thraecis tum Boreae spirent immania vires,
Eurus agat mixtam fulva caligine nubem,
Africus immineat nimbis minitantibus imbrem,
cum tu cyaneo resplendes aethere, silva;
non iterum dices, crebro "tua Lydia" dixti.
Vicinas flammae rapiant ex ordine vitis,
pascantur segetes, diffusis ignibus auras
transvolet, arboribus coniungat et ardor aristas.
Pertica qua nostros metata est impia agellos,
qua nostri fines olim, cinis omnia fiat."
Sic precor et nostris superent haec carmina votis:
"Undae, quae vestris pulsatis litora lymphis,
litora, quae dulcis auras diffunditis agris,
accipite has voces: migret Neptunus in arva,
fluctibus et spissa campos perfundat harena;
qua Volcanus agros pastus Iovis ignibus arsit,
barbara dicatur Libycae soror, altera Syrtis."
Tristius hoc, memini, revocasti, Battare, carmen:
"Nigro multa mari dicunt portenta natare,
monstra repentinis terrentia saepe figuris,
cum subito emersere furenti corpora ponto;
haec agat infesto Neptunus caeca tridenti
atrum convertens aestum maris undique ventis
et fuscum cinerem canis exhauriat undis.
Dicantur mea rura ferum mare; nauta, caveto
rura, quibus diras indiximus, impia vota."
Si minus haec, Neptune, tuas infundimus auris,
Battare, fluminibus tu nostros trade labores,
nam tibi sunt fontes, tibi semper flumina amica;
nil est quod perdam ulterius; merito omnia Ditis.
"Flectite currentis nymphas, vaga flumina, retro,
flectite et adversis rursum diffundite campis;
incurrant amnes passim rimantibus undis
nec nostros exire sinant erroribus agros."
Dulcius hoc, memini, revocasti, Battare, carmen:
"Emanent subito sicca tellure paludes
et metat hic iuncos, spicas ubi legimus olim;
cogulet arguti grylli cava garrula rana!"
Tristius hoc rursum dicit mea fistula carmen:
"Praecipitent altis fumantes montibus imbres
et late teneant diffuso gurgite campos,
qui dominis infesta minantes stagna relinquant.
Cum delapsa meos agros pervenerit unda,
piscetur nostris in finibus advena arator,
advena, civili qui semper crimine crevit."
O male devoti, praetorum crimina, agelli
tuque inimica tui semper Discordia civis:
exsul ego indamnatus egens mea rura reliqui,
miles ut accipiat funesti praemia belli.
Hinc ego de tumulo mea rura novissima visam,
hinc ibo in silvas; obstabunt iam mihi colles,
obstabunt montes, campos audire licebit:
"Dulcia rura valete et Lydia dulcior illis
et casti fontes et, felix nomen, agelli."
Tardius, a, miserae descendite monte capellae,
(mollia non iterum carpetis pabula nota)
tuque resiste pater: sit prima novissima nobis.
Intueor campos: longum manet esse sine illis.
"Rura valete iterum tuque, optima Lydia, salve,
sive eris et si non mecum morieris utrumque."
Extremum carmen revocemus, Battare, avena:
"Dulcia amara prius fiant et mollia dura,
candida nigra oculi cernant et dextera laeva,
migrabunt casus aliena in corpora rerum,
quam tua de nostris emigret cura medullis.
Quamvis ignis eris, quamvis aqua, semper amabo;
gaudia semper enim tua me meminisse licebit."
Defleram iuvenis tristi modo carmine fata, 
sunt etiam merito carmina danda seni. 
Ut iuvenis deflendus enim tam candidus et tam 
longius annoso vivere dignus avo. 
Inreligata ratis (numquam defessa carina, 
et redit in vastos semper onusta lacus) 
illa rapit iuvenes prima florente iuventa, 
non oblita tamen sed repetitque senes. 
Nec mihi, Maecenas, tecum fuit usus amici, 
Lollius hoc ergo conciliavit opus; 
foedus erat vobis nam propter Caesaris arma 
Caesaris et similem propter in arma fidem. 
Regis eras, Etrusce, genus; tu Caesaris almi 
dextera, Romanae tu vigil urbis eras. 
Omnia cum posses tanto tam carus amico, 
te sensit nemo posse nocere tamen. 
Pallade cum docta Phoebus donaverat artes: 
tu decus et laudes huius et huius eras. 
Vincit volgares, vincit beryllus harenas, 
litore in extremo quas simul unda movet. 
Quod discinctus eras, animo quoque, carpitur unum: 
diluis hoc nimia simplicitate tua. 
Sic illi vixere, quibus fuit aurea Virgo, 
quae bene praecinctos postmodo pulsa fugit. 
Livide, quid tandem tunicae nocuere solutae 
aut tibi ventosi quid nocuere sinus? 
Num minus Urbis erat custos et Caesaris opses? 
Num tibi non tutas fecit in Urbe vias? 
Nocte sub obscura quis te spoliavit amantem, 
quis tetigit ferro, durior ipse, latus? 
Maius erat potuisse tamen nec velle triumphos, 
maior res magnis abstinuisse fuit. 
Maluit umbrosam quercum nymphasque cadentes 
paucaque pomosi iugera certa soli: 
Pieridas Phoebumque colens in mollibus hortis 
sederat argutas garrulus inter avis. 
Marmora + minei vincent monumenta libelli: 
vivitur ingenio, cetera mortis erunt. 
Quid faceret defunctus? erat comes integer, idem 
miles et Augusti fortiter usque pius: 
illum piscosi viderunt saxa Pelori 
ignibus hostilis reddere ligna ratis; 
pulvere in Emathio fortem videre Philippi, 
tam nunc ille tener, tam gravis hostis erat; 
cum freta Niliacae texerunt laeta carinae, 
fortis erat circa, fortis et ante ducem, 
militis Eoi fugientis terga secutus, 
territus ad Nili dum fugit ille caput. 
Pax erat: haec illos laxarunt otia cultus: 
omnia victores Marte sedente decent. 
Actius ipse lyram plectro percussit eburno, 
postquam victrices conticuere tubae 
(hic modo miles erat, ne posset femina Romam 
dotalem stupri turpis habere sui; 
hic tela in profugos tantum curaverat arcum 
misit ad extremos exorientis equos): 
Bacche, coloratos postquam devicimus Indos, 
potasti galea dulce iuvante merum 
et tibi securo tunicae fluxere solutae, 
te puto purpureas tunc habuisse duas. 
Sum memor et certe memini sic ducere tigres 
bracchia hyperborea candidiora nive 
et tibi thyrsus erat gemmis ornatus et auro, 
serpentes hederae vix habuere locum; 
argentata tuos etiam talaria talos 
vinxerunt certe nec, puto, Bacche, negas. 
Mollius est solito mecum tum multa locutus 
et tibi consulto verba fuere nova. 
Impiger Alcide, multo defuncte labore, 
sic memorant curas te posuisse tuas, 
sic te cum tenera multum lusisse puella 
oblitum, Nemea, iamque Erymanthe, tui. 
Ultra numquid erat? Torsisti pollice fusos, 
lenisti morsu levia fila parum. 
Percussit crebros te propter Lydia nodos, 
te propter dura stamina rupta manu. 
Lydia te tunicas iussit lasciva fluentis 
inter lanificas ducere saepe suas. 
Clava torosa tua pariter cum pelle iacebat, 
quam pede suspenso percutiebat Amor. 
Quis fore credebat, premeret cum iam impiger infans 
Hydros ingentes vix capiente manu 
cumve renascentem meteret velociter hydram, 
frangeret immanes vel Diomedis equos 
vel tribus adversis communem fratribus alvom 
et sex adversas solus in arma manus. 
Fudit Aloidas postquam dominator Olympi, 
dicitur in nitidum procubuisse diem 
atque aquilam misisse suam, quae quaereret, ecquid 
posset amaturo digna referre Iovi, 
valle sub Idaea dum te, formose sacerdos, 
invenit et presso molliter ungue rapit. 
Sic est: victor amet, victor potiatur in umbra, 
victor odorata dormiat inque rosa; 
victus aret victusque metat; metus imperet illi, 
membra nec in strata sternere discat humo. 
Tempora dispensat usus et tempora cultus, 
haec homines, pecudes, haec moderantur avis. 
Lux est: taurus arat; nox est: requiescit arator, 
liberat et merito fervida colla bovi. 
Conglaciantur aquae: scopulis se condit hirundo; 
verberat egelidos garrula vere lacus. 
Caesar amicus erat: poterat vixisse solute, 
cum iam Caesar idem quod cupiebat erat. 
Indulsit merito (non est temerarius) ille; 
vicimus: Augusto iudice dignus erat. 
Argo saxa pavens postquam Scyllaea relegit 
Cyaneosque metus iam religanda ratis, 
viscera disiecti mutavit in arietis agni 
Aeetis sucis omniperita suis: 
his te, Maecenas, iuvenescere posse decebat, 
haec utinam nobis Colchidos herba foret. 
Redditur arboribus florens revirentibus aetas: 
ergo non homini quod fuit ante redit? 
Vivacesque magis cervos decet esse paventis 
si quorum in torva cornua fronte rigent? 
Vivere cornices multos dicuntur in annos: 
cur nos angusta condicione sumus? 
Pascitur Aurorae Tithonus nectare coniunx 
atque ita iam tremulo nulla senecta nocet: 
ut tibi vita foret semper medicamine sacro, 
te vellem Aurorae complacuisse virum. 
Illius aptus eras croceo recubare cubili 
et, modo puniceum rore lavante torum, 
illius aptus eras roseas adiungere bigas, 
tu dare purpurea lora regenda manu, 
tu mulcere iubam, cum iam torsisset habenas 
procedente die respicientis equi. 
Quaesivere chori iuvenem sic Hesperon illum, 
quem nexum medio solvit in igne Venus, 
quem nunc infusa placidus sub nocte nitentem 
Luciferum contra currere cernis equis. 
Hic tibi Corycium, casias hic donat olentis, 
hic et palmiferis balsama missa iugis. 
Nunc pretium candoris habes, nunc redditus umbris: 
te sumus obliti decubuisse senem. 
Ter Pylium flevere sui, ter Nestora canum 
dicebantque tamen, non satis esse senem: 
Nestoris annosi vicisses saecula, si me 
dispensata tibi stamina nente forent. 
Nunc ego, quod possum: Tellus, levis ossa teneto, 
pendula librato pondus et ipsa tuom. 
Semper serta tibi dabimus, tibi semper odores, 
non umquam sitiens, florida semper eris.
Sic est Maecenas fato veniente locutus, 
frigidus et iam iam cum moriturus erat: 
Mene, inquit, iuvenis primaevi, Iuppiter, ante 
augustam Drusi non cecidisse fidem. 
Pectore maturo fuerat puer, integer aevo 
et magnum magni Caesaris illud opus. 
Discidio vellemque prius non omnia dixit 
inciditque pudor quae prope dixit amor, 
sed manifestus erat: moriens quaerebat amatae 
coniugis amplexus oscula verba manus 
sed tamen hoc satis est: vixi te, Caesar, amico 
et morior dixit, dum moriorque, satis. 
Mollibus ex oculis aliquis tibi procidet umor, 
cum dicar subita voce fuisse tibi. 
Hoc mihi contingat: iaceam tellure sub aequa. 
Nec tamen hoc ultra te doluisse velim. 
Sed meminisse velim: vivam sermonibus illic; 
semper ero, semper si meminisse voles. 
Et decet et certe vivam tibi semper amore 
nec tibi qui moritur desinit esse tuos. 
Ipse ego quidquid ero cineres interque favillas, 
tunc quoque non potero non memor esse tui. 
Exemplum vixi te propter molle beati, 
unctus Maecenas teque ego propter eram. 
Arbiter ipse fui; voluit, quod contigit esse, 
pectus: eram vere pectoris ipse tui. 
Vive diu, mi care, senex pete sidera sero: 
est opus hoc terris, te quoque velle decet. 
Et tibi succrescant iuvenes bis Caesare digni 
et tradant porro Caesaris usque genus. 
Sit secura tibi quam primum Livia coniunx, 
expleat amissi munera rupta gener. 
Cum deus intereris divis insignis avitis, 
te Venus in patrio collocet ipsa sinu.
Invideo vobis, agri formosaque prata, 
hoc formosa magis, mea quod formosa puella 
in vobis tacite nostrum suspirat amorem. 
Vos nunc illa videt, vobis mea Lydia ludit, 
vos nunc alloquitur, vos nunc arridet ocellis 
et mea submissa meditatur carmina voce, 
cantat et interea, mihi quae cantabat in aurem. 
Invideo vobis, agri, discetis amare. 
O fortunati nimium multumque beati, 
in quibus illa pedis nivei vestigia ponet 
aut roseis viridem digitis decerpserit uvam 
(dulci namque tumet nondum vitecula Baccho) 
aut inter varios, Veneris stipendia, flores 
membra reclinarit teneramque illiserit herbam 
et secreta meos furtim narrabit amores: 
gaudebunt silvae, gaudebunt mollia prata 
et gelidi fontes aviumque silentia fient, 
tardabunt rivi labentes (currite lymphae), 
dum mea iucundas exponat cura querellas. 
Invideo vobis, agri mea gaudia habetis 
et vobis nunc est mea quae fuit ante voluptas. 
At mihi tabescunt morientia membra dolore 
et calor infuso decedit frigore mortis, 
quod mea non mecum domina est. Non ulla puella 
doctior in terris fuit aut formosior ac, si 
fabula non vana est, tauro Iove digna vel auro 
(Iuppiter avertas aurem) mea sola puella est. 
Felix taure, pater magni gregis et decus, a te 
vaccula non unquam secreta cubilia captans 
frustra te patitur silvis mugire dolorem. 
Et pater haedorum felix semperque beate, 
sive petis montes praeruptos saxa pererrans 
sive tibi silvis nova pabula fastidire 
sive libet campis: tecum tua laeta capella est. 
Et mas quicumque est, illi sua femina iuncta 
interpellatos numquam ploravit amores. 
Cur non et nobis facilis, natura, fuisti? 
Cur ego crudelem patior tam saepe dolorem? 
Sidera per viridem redeunt cum pallida mundum 
inque vicem Phoebi currens atque aureus orbis, 
Luna, tuus tecum est: cur non est et mea mecum? 
Luna, dolor nosti quid sit: miserere dolentis; 
Phoebe, gerens in te laurus celebrabis amorem. 
Et qua est pompa deum (nisi vilia Fama locuta est, 
omnia vos estis), secum sua gaudia gestat 
aut insparsa videt mundo - quae dicere longum est. 
Aurea quin etiam cum saecula volvebantur 
condicio similisque foret mortalibus illis, 
haec quoque praetereo: (notum Minoidis astrum 
quaeque virum virgo sicut captiva secuta est). 
Laedere, caelicolae, potuit vos nostra quid aetas, 
condicio nobis vitae quo durior esset? 
Ausus egon primus castos violare pudores 
sacratumque meae vittam temptare puellae 
immatura mea cogor nece solvere fata? 
Istius atque utinam facti mea culpa magistra 
prima foret: letum vita mihi dulcius esset. 
Non mea, non ullo moreretur tempore fama, 
dulcia cum Veneris furatus gaudia primum 
dicerer atque ex me dulcis foret orta voluptas. 
Nam mihi non tantum tribuerunt invida fata, 
auctor ut occulti nosti foret error amoris: 
Iuppiter ante, sui semper mendacia factus, 
cum Iunone, prius coniunx quam dictus uterque est, 
gaudia libavit dulcem furatus amorem. 
Et moechum tenera gavisa est laedere in herba 
purpureos flores, quos insuper accumbebat, 
Cypria formoso supponens bracchia collo 
(tum, credo, fuerat Mavors distentus in armis, 
nam certe Volcanus opus faciebat et illi 
tristi turpabat malam fuligine barbam). 
Non Aurora novos etiam ploravit amores 
atque rubens oculos roseo celavit amictu? 
Talia caelicolae. Numquid minus aurea proles? 
Ergo quod deus atque heros, cur non minor aetas? 
Infelix ego, non illo qui tempore natus, 
quo facilis natura fuit. Sors o mea laeva 
nascendi miserumque genus, quo sera libido est. 
Tantam Fata meae carnis fecere rapinam, 
ut maneam, quod vix oculis cognoscere possis.
Iam nox hibernas bis quinque peregerat horas 
excubitorque diem cantu praedixerat ales, 
Simylus exigui cultor cum rusticus agri 
tristia venturae metuens ieiunia lucis 
membra levat vili sensim demissa grabato 
sollicitaque manu tenebras explorat inertes 
vestigatque focum, laesus quem denique sensit. 
Parvolus exusto remanebat stipite fomes 
et cinis obductae celabat lumina prunae. 
Admovet his pronam summissa fronte lucernam 
et producit acu stuppas umore carentis 
excitat et crebris languentem flatibus ignem. 
Tandem concepto, sed vix, fulgore recedit 
oppositaque manu lumen defendit ab aura 
et reserat clausae quae pervidet ostia clavis. 
Fusus erat terra frumenti pauper acervos: 
hinc sibi depromit quantum mensura patebat, 
quae bis in octonas excurrit pondere libras. 
Inde abit assistitque molae parvaque tabella, 
quam fixam paries illos servabat in usus, 
lumina fida locat; geminos tunc veste lacertos 
liberat et cinctus villosae tergore caprae 
pervertit cauda silices gremiumque molarum. 
Advocat inde manus operi partitus utrique: 
laeva ministerio, dextra est intenta labori. 
Haec rotat adsiduom gyris et concitat orbem 
(tunsa Ceres silicum rapido decurrit ab ictu) 
interdum fessae succedit laeva sorori 
alternatque vices. Modo rustica carmina cantat 
agrestique suom solatur voce laborem, 
interdum clamat Scybalen (erat unica custos, 
Afra genus, tota patriam testante figura, 
torta comam labroque tumens et fusca colore, 
pectore lata, iacens mammis, compressior alvo, 
cruribus exilis, spatiosa prodiga planta) 
hanc vocat atque arsura focis imponere ligna 
imperat et flamma gelidos adolere liquores. 
Postquam implevit opus iustum versatile finem, 
transfert inde manu fusas in cribra farinas 
et quatit ac remanent summa purgamina dorso. 
Subsidit sincera foraminibusque liquatur 
emundata Ceres. Levi tum protinus illam 
componit tabula, tepidas super ingerit undas 
contrahit admixtos nunc fontes atque farinas, 
transversat durata manu liquidoque coacto, 
interdum grumos spargit sale. Iamque subactum 
levat opus palmisque suom dilatat in orbem 
et notat impressis aequo discrimine quadris. 
Infert ince foco (Scybale mundaverat aptum 
ante locum) testisque tegit, super aggerat ignis. 
Dumque suas peragit Volcanus Vestaque partes, 
Simylus interea vacua non cessat in hora, 
verum aliam sibi quaerit opem neu sola palato 
sit non grata Ceres, quas iungat comparat escas. 
Non illi suspensa focum carnaria iuxta, 
durati sale terga suis truncique vacabant, 
traiectus medium sparto sed caseus orbem 
et vetus adstricti fascis pendebat anethi: 
ergo aliam molitur opem sibi providus aeris. 
Hortus erat iunctus casulae, quem vimina pauca 
et calamo rediviva levi muniebat harundo, 
exiguo spatio, variis sed fertilis herbis. 
Nil illi deerat ,quod pauperis exigit usus: 
interdum locuples a paupere plura petebat. 
Nec sumptus erat ullis, sed regula curae: 
si quando vacuom casula pluviaeve tenebant 
festave lux, si forte labor cessabat aratri, 
horti opus illud erat. Varias disponere plantas 
norat et occultae committere semina terrae 
vicinosque apte circa summittere rivos. 
Hic holus, hic late fundentes bracchia betae 
fecundusque rumex malvaeque inulaeque virebant, 
hic siser et nomen capiti debentia porra 
grataque nobilium requies lactuca ciborum 
... crescitque in acumina radix 
et gravis in latum dimissa cucurbita ventrem. 
Verum hic non domini (quis enim contractior illo?), 
sed populi proventus erat, nonisque diebus 
venalis umero fasces portabat ad urbem: 
inde domum cervice levis, gravis aere redibat 
vix umquam urbani comitatus merce macelli. 
Caepa rubens sectique famem domat area porri 
quaeque trahunt acri voltus nasturtia morsu 
intibaque et venerem revocans eruca morantem. 
Tunc quoque tale aliquid meditans intraverat hortum. 
Ac primum, leviter digitis tellure refossa, 
quattuor educit cum spissis alia fibris, 
inde comas apii gracilis rutamque rigentem 
vellit et exiguo coriandra trementia filo. 
Haec ubi collegit, laetum consedit ad ignem 
et clara famulam poscit mortaria voce. 
Singula tum capitum nodoso corpore nudat 
et summis spoliat coriis contemptaque passim 
spargit humi atque abicit. Servatum germine bulbum 
tinguit aqua lapidisque cavom demittit in orbem. 
His salis inspargit micas, sale durus adeso 
caseus adicitur, dictas super ingerit herbas 
et laeva vestem saetosa sub inguina fulcit: 
dextera pistillo primum flagrantia mollit 
alia, tum pariter mixto terit omnia suco. 
It manus in gyrum: paulatim singula vires 
deperdunt proprias; color est e pluribus unus, 
nec totus viridis, quia lactea frusta repugnant, 
nec de lacte nitens, quia tot variatur ab herbis. 
Saepe viri nares acer iaculatur apertas 
spiritus et simo damnat sua prandia voltu, 
saepe manu summa lacrimantia lumina terget 
immeritoque furens dicit convicia fumo. 
Procedebat opus nec iam salebrosus ut ante 
sed gravior lentos ibat pistillus in orbis. 
Ergo Palladii guttas instillat olivi 
exiguique super vires infundit aceti 
atque iterum commiscet opus mixtumque retractat. 
Tum demum digitis mortaria tota duobus 
circuit inque globum distantia contrahit unum, 
constet ut effecti species nomenque moreti. 
Eruit interea Scybale quoque sedula panem, 
quem laetus recipit manibus, pulsoque timore 
iam famis inque diem securus Simylus illam 
ambit crura ocreis paribus tectusque galero 
sub iuga parentis cogit lorata iuvencos 
atque agit in segetes et terrae condit aratrum.
Vere rosa, autumno pomis, aestate frequentor 
spicis: una mihi est horrida pestis hiemps; 
nam frigus metuo et vereor ne ligneus ignem 
hic deus ignavis praebeat agricolis.
Ego haec, ego arte fabricata rustica, 
ego arida, o viator, ecce populus 
agellulum hunc, sinistra et ante quem vides 
erique villulam hortulumque pauperis 
tueor malaque furis arceo manu. 
Mihi corolla picta vere ponitur, 
mihi rubens arista sole fervido, 
mihi virente dulcis uva pampino 
mihique glauca duro oliva frigore. 
Meis capella delicata pascuis 
in urbem adulta lacte portat ubera 
meisque pinguis agnus ex ovilibus 
gravem domum remittit aere dexteram 
teneraque matre mugiente vaccula 
deum profundit ante templa sanguinem. 
Proin, viator, hunc deum vereberis 
manumque sursum habebis: hoc tibi expedit, 
parata namque crux stat ecce mentula. 
Velim pol inquis. At pol ecce vilicus 
venit, valente cui revolsa bracchio 
fit ista mentula apta clava dexterae.
Hunc ego, o iuvenes, locum villulamque palustrem 
tectam vimine iunceo caricisque maniplis 
quercus arida rustica fomitata securi 
nutrior: magis et magis fit beata quotannis. 
Huius nam domini colunt me deumque salutant, 
pauperis tuguri pater filiusque adulescens, 
alter assidua colens diligentia, ut herbae 
asper aut rubus a meo sint remota sacello, 
alter parva manu ferens semper munera larga. 
Florido mihi ponitur picta vere corolla, 
primitus tenera virens spica mollis arista, 
luteae violae mihi lacteumque papaver 
pallentesque cucurbitae et suave olentia mala, 
uva pampinea rubens educata sub umbra. 
Sanguine haec etiam mihi (sed tacebitis) arma 
barbatus linit hirculus cornipesque capella. 
Pro quis omnia honoribus nunc necesse Priapo est 
praestare et domini hortulum vineamque tueri. 
Quare hinc, o pueri, malas abstinete rapinas: 
vicinus prope dives est neglegensque Priapi, 
inde sumite, semita haec deinde vos feret ipsa.
